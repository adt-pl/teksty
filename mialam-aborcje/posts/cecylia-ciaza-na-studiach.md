---
social:
  cards_layout: story
wiek: 25
autorka: Cecylia 
title: Studiuję, zaszłam w ciążę i zorganizowałam sobie szczęście.
description: Czy wypadło ze mnie zakrwawione dzieciątko, jak to pokazują anty aborcjoniści? Nie. Nie wierzcie w to. Czy powtórzyłabym? Tak, gdyby zaszła taka konieczność.

date: 2023-03-06
---

# Studiuję, zaszłam w ciążę i zorganizowałam sobie szczęście. { id="cecylia-studiuje-zaszlam-w-ciaze-i-zorganizowalam-sobie-szczescie" }

!!! quote annotate "Cecylia, lat: 25"

    **To jest Twoje życie, Ty decydujesz.**

    > Ostatni semestr studiów, pisanie pracy magisterskiej, przygotowania do ślubu, który ma się odbyć pod koniec wakacji, praca w zawodzie i szykowany dla mnie awans na stanowisko kierownicze. Moje życie jechało na szóstym biegu, kiedy nagle coś zaczęło dziwnie brzęczeć.
    >
    > <!-- more -->
    > 
    > Większe piersi, dziwne zachcianki i nagła zmiana smaków - nienawidziłam piwa, a nagle mogłabym się żywić tylko nim. Wynik? Zupełnie niespodziewane dwie kreski.
    >
    > Ataki paniki, chęć zniknięcia pod ziemią, wyrwania sobie macicy towarzyszyły mi codziennie. Na szczęście miałam wsparcie od swojego jeszcze-nie-męża, który poparł moją decyzję. 
    >
    > Otrzymałam leki od WHW. Najgorzej było po mifepristone - wymiotowałam wszystkim, nawet wodą. Po misoprostolu w ciągu 1h od przyjęcia rozpoczęły się skurcze. Początkowo bardzo silne, ale tak szybko, jak się pojawiły, jeszcze szybciej zniknęły, ustępując miejsca ogromnym skrzepom. Byłam w tamtym momencie, według kalendarzyka, w 7 tygodniu. 
    >
    > Nie zdecydowałam się wybrać do ginekologa, ponieważ nie miałam pewności, czy ktoś (np inny lekarz ginekolog) nie zainteresuje się, gdzie jest odnotowana w systemie ciąża i nie zgłosi tego do organów ścigania. Myślałam sobie, że to jest na prawdę straszne, że w teoretycznie cywilizowanym kraju, muszę obawiać się o swoją wolność za to, że ośmieliłam się zadecydować o swojej przyszłości i swoim ciele. 
    >
    > Ze względu na długość ciąży, spodziewałam się, że mogę zobaczyć zarodek i tak też było. Ten widok mnie ucieszył, bo wiedziałam, że zabieg się powiódł. 
    >
    > Przez cały ten czas, mój partner, wspierał mnie nie tylko dobrym słowem, ale czynami: podawał termofor, wodę, przygotował obiad, udał się do apteki po lek na nudności. Pytał o poziom krwawienia. Ustalił ze mną słowo-sygnał, które miało oznaczać, że chcę jechać do szpitala. Wspierający partner to na prawdę ogromna część sukcesu. 
    >
    > Słabe krwawienie, z nielicznymi skrzepami, trwało jeszcze tydzień. Objawy ciąży ustały tego samego dnia, w którym wykonałam zabieg. 
    >
    > Czy było mi żal? Nie. Wręcz przeciwnie, znowu byłam szczęśliwa i spokojna. Czy wypadło ze mnie zakrwawione dzieciątko, jak to pokazują anty aborcjoniści? Nie. Nie wierzcie w to. Czy powtórzyłabym? Tak, gdyby zaszła taka konieczność.
    >
    > Mam nadzieję, że kiedyś coś się w tym kraju zmieni i będziemy mogły mówić o aborcji normalnie, nie ukrywać tego, nie trzymać w tajemnicy. Aborcja to rozwiązanie, które przywraca uczucie sprawczości w życiu, kontroli nad swoim losem. 
    >
    > Dzieci powinny rodzić się chciane, wyczekane. Tylko wtedy kocha się je mocniej od siebie, nie odczuwa się żalu nad utraconymi przez macierzyństwo szansami. Nie bój się wziąć życia w swoje ręce. Zorganizuj sobie szczęście.