---
social:
  cards_layout: story

autorka: Gaba 
title: Nie ma się czego bać!
description: Moja historia zaczyna się 9. lutego, ostatniego dnia mojej izolacji domowej. Przechodziłam koronawirusa, czułam się fatalnie, do tego akurat miałam sesję i ominęły mnie wszystkie egzaminy… 9. lutego powinnam była dostać okresu, ale – jak można się domyślać – nie dostałam.

date: 2022-02-22
---

# Nie ma się czego bać!

!!! quote "Gaba"
    **W końcu odzyskałam swoje ciało.**

    > Moja historia zaczyna się 9. lutego, ostatniego dnia mojej izolacji domowej. Przechodziłam koronawirusa, czułam się fatalnie, do tego akurat miałam sesję i ominęły mnie wszystkie egzaminy… 9. lutego powinnam była dostać okresu, ale – jak można się domyślać – nie dostałam. No okej, to jeszcze nic strasznego, okres czasem się spóźnia jeden czy dwa dni, do tego stres i choroba. Zrozumiałe, że te wszystkie emocje kumulują się w ciele i ciało tez na nie odpowiada.
    > 
    > <!-- more -->
    > 
    > Mój chłopak starał się być racjonalny, uspokajał mnie, ale jednak ja czułam wewnętrznie, że jest coś nie tak. Dziesiątego lutego kupiłam pierwszy test. Wyszedł pozytywny. Szok i niedowierzanie, bo mój chłopak ma 99% martwych plemników i lekarz mu powiedział, że nie ma szans na potomstwo. W weekend zrobiłam jeszcze dwa testy, dla pewności, które niestety też się okazały pozytywne. Dla nas decyzja była prosta – nie chcemy mieć własnych dzieci, nie jest to zgodne z naszą filozofią życia, nie planowaliśmy ich nigdy powoływać na świat (w grę wchodzi jedynie adopcja), wielokrotnie rozmawialiśmy na ten temat wcześniej i byliśmy co do tego zgodni. Sama chciałam się zdecydować na podwiązanie jajowodów, ale wiadomo, w naszym pieprzonym kraju na wszystkie kobiety się patrzy jako na potencjalne matki i taki zabieg jest nielegalny :)
    > 
    > Na początku jeszcze jakoś funkcjonowałam, chociaż zmęczenie pokowidowe dawało mi się we znaki. Niestety z czasem czułam się coraz gorzej: poranne nudności, wymioty, zachcianki jedzeniowe, brak chęci do działania… ten stan dobijał mnie psychicznie, zwłaszcza że miałam duże zaległości po chorobie.
    > 
    > W ten sam weekend zamówiliśmy tabletki na Women Help Women, na adres kolegi. Znajdujemy się w o tyle niekomfortowej sytuacji, że mieszkamy z moimi rodzicami, którzy mają odmienne poglądy na ten temat (z domu by nas nie wyrzucili, ale wiadomo, byłaby to kość niezgody między nami).
    > 
    > Czekaliśmy na paczkę ponad dwa tygodnie. Czas mi się dłużył niesamowicie, już sobie wyobrażałam najgorsze scenariusze w głowie, że paczka zaginęła, że zatrzymali ją na granicy itd. Do tego nie mogłam się doczekać, aż się to wszystko skończy, te wszystkie bóle, ukrywanie wymiotów, i ogółem złe samopoczucie. Ale w końcu się doczekałam. Przyszła. I wtedy zaczęłam się stresować jeszcze bardziej.
    > 
    > Tabletki schowałam głęboko do szuflady, żeby nawet przypadkiem nikt ich nie zauważył. Na szczęście nie były w oryginalnych opakowaniach. Zaplanowaliśmy wszystko w najmniejszych szczegółach. Mój chłopak kupił mi zapas podpasek o różnych chłonnościach, mokre chusteczki do higieny intymnej, jakieś lekkostrawne przekąski, wodę, soki i leki przeciwbólowe. W piątek o 10.00 wzięłam Mifepristone. I był to dzień, kiedy czułam się najlepiej od dawna – byłam tak produktywna jak nigdy, ponadrabiałam część zaległości, posprzątałam w domu, ale niestety z godziny na godzinę coraz bardziej się stresowałam. Pojawiło się też delikatne brązowe plamienie, jak podczas końcówki okresu.
    > 
    > Noc była niespokojna. Miałam różne koszmary, a to że zgubiłam tabletki, a to że mój młodszy brat je znalazł i musiałam mu tłumaczyć co to, albo że wzięłam je za późno i przez to nic się nie stało…Obudziłam się bardzo wcześnie rano z tego całego zdenerwowania i tylko odliczałam minuty do godziny 10.00. W tym czasie bardzo mnie wspierały dziewczyny z ADT na messengerze, z którymi miałam cały czas kontakt.
    > 
    > O 10.00 włożyłam Misoprostol między policzki a dziąsła i wyszłam z domu na spacer z psem i chłopakiem. Po pół godzinie połknęła pozostałości tabletek i już powoli mnie zaczął pobolewać brzuch z każdym krokiem. Zmierzaliśmy do domu kolegi, żeby tam przeczekać najgorsze. Brzuch bolał jak podczas bardzo upierdliwego okresu. Do tego dostałam biegunki (co jest normalnym efektem ubocznym i spodziewałam się tego), która niestety była bardzo wodnista. Starałam się coś zjeść, bo w brzuchu mi burczało. Rano nie byłam w stanie nic zjeść, ani nawet kawy wypić. Niestety wszystko zwróciłam z powrotem. Na początku było trochę świeżej krwi, ale wciąż mi się wydawało tego jakoś mało. Co chwila musiałam latać do toalety z biegunką. Do tego było mi cały czas zimno (a byłam pod dwoma kocami) i trząsły mną dreszcze.
    > 
    > To wszystko tak mnie wymęczyło, że koło 13.00 zaczęłam sobie drzemać. W pewnym momencie, będąc jeszcze w półśnie, poczułam, że coś się chce ze mnie wydostać. Szybko się zerwałam i pobiegłam do toalety. Wypłynęły ze mnie 3 glutowate skrzepy, jeden po drugim. I to wszystko. To był koniec. Momentalnie poczułam się lepiej psychicznie i fizycznie. Wszelkie nudności i dreszcze ustąpiły. Oczywiście byłam jeszcze osłabiona, ale nareszcie czułam się lepiej.
    > 
    > Dziś jest pierwszy dzień po aborcji. Nareszcie czuję się sobą; czuję, że wszystko mogę i ze wszystkim dam radę. Oczywiście, to było okropne: ból, zmęczenie, krwawienie… ale było warto. Niby mówi się, że ciąża to nie choroba, ale ja się czułam jakbym była obłożnie chora. W końcu odzyskałam swoje ciało. I tego wam życzę, dziewczyny.
    
