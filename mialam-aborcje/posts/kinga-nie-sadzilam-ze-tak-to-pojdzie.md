---
social:
  cards_layout: story

autorka: Kinga 
title: Nie sądziłam, że tak to pójdzie
description: Przeczytałam wiele historii aborcyjnych na stronie i tym samym byłam nastawiona pozytywnie do sytuacji, która jak się później okazało wcale nie była aż tak pozytywna. 4 testy i wszystkie pozytywne. Lekarz na usg nic nie widzi, ale beta potwierdziła temat. W domu trójka dzieci, specyficzna relacja z 

date: 2022-03-13
---

# Nie sądziłam, że tak to pójdzie

!!! quote annotate "Kinga"
    **Dziękowałam wszystkiemu do okoła, że wszystko dobrze się skończyło.**

    > Przeczytałam wiele historii aborcyjnych na stronie i tym samym byłam nastawiona pozytywnie do sytuacji, która jak się później okazało wcale nie była aż tak pozytywna.
    > 
    > <!-- more -->
    > 
    > 4 testy i wszystkie pozytywne. Lekarz na usg nic nie widzi, ale beta potwierdziła temat. W domu trójka dzieci, specyficzna relacja z partnerem i nowy biznes w dobie pandemii, który zaczął w końcu się rozwijać.
    > 
    > Byłam świadoma braku zabezpieczenia więc przyjęłam tabletkę „po” która jak się okazało nie zadziałała. Od początku w ogóle nie było tematu na 4 dziecko. W 5 tc zamówiłam przesyłkę z [WHW](https://womenhelp.org) (1) . Szła 4 tyg i nie dotarła… Napisali, że wysłali następną (której de facto nie ma do tej pory). W 9 tc zamówiłam kolejną tym razem z WOW. Otrzymałam od nich błędny numer przesyłki i dwa dni czekałam na prawidłowy… Wszystko tak bardzo rozciągało się w czasie… Miałam obawę, że nie zdążę. Zaczęłam pisać do ADT, a oni poinformowało mnie, że nie mam się co martwić, bo po 12tc gdyby do też można tylko należy inaczej przyjmować lekarstwa.
    > 
    > W walentynki dotarła paczka. Szybkie zażycie 1 tabletki i czekam 24 h. Miałam wszystko przygotowane. Czekałam tylko na partnera, aby wrócił z pracy i zajął się dziećmi. Ledwo wszedł, a ja pod język dałam 4 tabletki. Pięć minut po ich rozpuszczeniu zaczął boleć mnie brzuch… Ale tak bardzo znośnie. Ból się utrzymywał, ale nie zwiększał. Po godzinie poszłam do toalety. Podpaska była lekko zabarwiona, a ze mnie wyleciał skrzep. Byłam zdziwiona, że to tak szybko? Że po sprawie? Cóż… Czekam dalej…. Dostałam dreszczy, ubrałam się ciepłej, ale nie musiałam leżeć. Przygotowałam dzieciom naleśniki, pobawiliśmy się i położyłam ich spać. Kolejna wizyta w toalecie i znów skrzep. Do ubikacji goniło mnie coraz częściej, ale też dużo piłam wody w trakcie. Pomyślałam, że skoro najwięcej wypada jak siadam na muszli to może będę miała szybciej temat z głowy.
    > 
    > Po 3 h przyjęłam kolejne 2 tabletki jak zaleca wow. I tu się zaczęło… Ból brzucha coraz większy… Wzięłam ibuprom, ale ból się powiększał… Jeszcze nie zdążyły się do końca rozpuścić, a ja dostałam okropnych dreszczy i bólu mocno rozrywającego. Nie byłam w stanie przestać płakać. Pomimo mojej dużej odporności na ból ten był naprawdę nie do wytrzymania. Siedziałam na toalecie gdzie wszystko ze mnie wypływało, a na kolanach miałam miskę do której wymiotowałam. Po 10 – 15 min nagle wszystko ustało. Cieszyłam się bardzo, że to koniec… Ale jak się okazało to był początek.
    > 
    > Położyłam się na kanapie i zaczęłam oglądać film. Było po 23:00. Poczułam się głodna i wstałam aby udać się do kuchni. Wstając poczułam, że dosłownie ze mnie leci. Zero bólu tylko wiecznie lecącą krew ze skrzepami. Była wszędzie. Po 2 h takiej intensywnej krwi zadzwoniłam do znajomej aby zabrała mnie do szpitala. Dojechałyśmy tam po 2:00. Czułam się dobrze, wręcz świetnie, ale nagle przed drzwiami szpitala zaczęłam tracić przytomność. Posadzono mnie na wózku i zaczęłam wymiotować. W ogóle nie wiedziałam kto i co do mnie mówi.
    > 
    > Wróciłam po chwili do siebie. Zabrano mnie na oddział. Lekarz wykonał badanie i wstępnie stwierdził, że najprawdopodobniej już oczyściłam się ze wszystkiego, ale potwierdzi to rano USG. Było już po 4:00. Pobrano krew do badania. Przebrali i położyli do łóżka. O 7:00 zabrali na USG gdzie okazało się, że jeszcze pozostała kosmówka i muszą usunąć ją chirurgicznie. O 8:00 założyli wenflon i pół godziny później podano znieczulenie ogólne. Obudziłam się na swojej sali w okolicy godziny 11:30. Czysta, przebrana i z zerowym bólem. Z krocza praktycznie zero krwi. Czułam się wolna i dziękowałam wszystkiemu do okoła, że wszystko dobrze się skończyło.
    > 
    > Partner odebrał mnie ze szpitala o 14:00. Pojechaliśmy po dzieci do przedszkola i do domu… A tutaj już życie toczyło się tak jak przed testem ciążowym.
    
1.  [**womenhelp.org**](https://womenhelp.org) jest rekomendowanym przez ADT bezpiecznym i sprawdzonym źródłem leków poronnych