---
date: 2021-02-03

categories:
  - Historia
tags:
  - Aborcja za granicą 
  - Aborcyjna stygma
  - Feminizm
  - Prawo
  - Aborcja farmakologiczna

postImage: yes
postImagePath: /news/assets/images/argentynki-2.webp
postImageHeight: 50%
postImageSource: yes
postImageSourceUrl: https://commons.wikimedia.org/w/index.php?curid=141245317
postImageSourceText: Milagromilagra CC BY-SA 4.0
---


# Argentynki i ich 8 strategii: jak udało im się wywalczyć aborcję? { id="walka-argentynek-o-aborcje" }

Co było receptą na sukces Argentynek? Przygotowałyśmy dla was analizę 8 najważniejszych strategii stosowanych podczas aborcyjnej walki.

<!-- more -->

## 1\. Najważniejsze to się nie poddawać! { id="nie-poddawac-sie" }

W ciągu ostatnich 15 lat to była dziewiąta próba liberalizacji dostępu do aborcji i w końcu okazała się skuteczna. Dwa lata temu, dokładnie 9 sierpnia 2018 działaczki na ulicach Argentyny ocierały łzy słynnymi zielonymi chustkami. Po dwunastogodzinnej debacie i kilkudniowym milionowym proteście senat odrzucił ustawę legalizującą aborcję kilkoma głosami. Lokalne feministki pisały, że to było jak cios w serce, ale zapowiadały, że wrócą na ulicę jeszcze silniejsze i głośniejsze. Słowa oczywiście dotrzymały. Jednocześnie pamiętały o swoich poprzedniczkach a posłanki i senatorki wspominały te, które walczyły przed nimi i tej zmiany nie doczekały.

### Wytrwałości! { id="wytrwalosci" }

Pamiętajmy że każda zmiana to proces. Każda nawet najmniejsza i indywidualna działalność to zmiana. Każda nawiązana współpraca. Każda nowa grupa to zmiana.  
Mamy w Polsce największe poparcie dla aborcji, to nie stało się samo! To praca każdej i każdego z nas! To rozmowa przeprowadzona z rodziną, to edukowanie siebie o aborcji, to wychodzenie na protest czy partyzantka aborcyjna nas do tego historycznego punktu zaprowadziły.

## 2\. Aborcja to nie pogląd, aborcja to kwestia sprawiedliwości społecznej i ekonomicznej. { id="rowny-dostep" }

Kilkanaście dni po fatalnej decyzji senatu w 2018 roku, zdarzyło się coś strasznego, co na nowo wzburzyło zieloną falę. W związku ze śmiercią Elizabeth, która zmarła na skutek powikłań po niebezpiecznej aborcji, na ulicę Beunos Aires znowu wyszły tłumy, a wśród nich rodzina Elizabeth i organizacje feministyczne walczące o bezpieczną, legalną i darmową aborcje w Argentynie. Darmową, bo tylko brak opłat za aborcje, jest w stanie zapewnić równy dostęp do zabiegu przerwania ciąży dla wszystkich.

Argentyński ruch feministyczny zawsze uparcie przypominał, że aborcja jest kwestią sprawiedliwości ekonomicznej i musi być darmowa, bo tylko wtedy jest realnie dostępna. Darmowa aborcja była dla argentynek postulatem nie do odpuszczenia. Szacuje się, że w Argentynie przeprowadza się 354, 627 nielegalnych aborcji rocznie, co oznacza 984 aborcji dziennie i 41 na godzinę. W rezultacie około 70 200 osób jest hospitalizowanych każdego roku. Zdecydowaną większość tych wymagających hospitalizacji, stanowią osoby gorzej uprzywilejowane finansowo.

## 3\. Trzeba pomagać sobie w aborcjach i uprawiać partyzantkę aborcyjną! { id="wzajemna-pomoc-w-aborcjach" }

Socorristas czyli ratowniczki to od początku naszego działania jedna z naszych największych aborcyjnych inspiracji. To tak zwane towarzyszki w aborcjach, które trzęsą całym argentyńskim podziemiem aborcyjnym, a zaczynały tak samo, jak my. Powstały kilka lat temu jako mała lokalna inicjatywa. Szybko rozrosła się do rozmiarów ogólnokrajowej sieci, w której aktualnie są 54 kolektywy w całej Argentynie. Namiar na Socorristas możesz znaleźć wszędzie – na chodnikach, ścianach kościołów, publicznych toaletach.

Tylko między styczniem a czerwcem 2020 roku towarzyszyłyśmy 8 967 kobietom, lesbijkom, transmężczyznom i osobom niebinarnym przy decyzji o przerwaniu ciąży – poinformowały na swoim facebooku Socorristas. Rok temu przy wsparciu [Aborcja Polska – Women Help Women](http://womenhelp.org/) opublikowały manual z informacjami, jak robić aborcję w drugim trymestrze lekami, jak wspierać. My również mamy taką instrukcję po polsku – [zin „Potrzebujesz aborcji? Nie jesteś sama”](../../../do-pobrania/index.md/#zin-potrzebujesz-aborcji-nie-jestes-sama) objaśniający cały proces domowej aborcji oraz [artykuł](../../../aborcja/w-domu/index.md) poświęcony aborcji w drugim trymestrze.

Co roku organizują wielki kongres, na którym wymieniają się informacjami, sieciują się. Zbudowały system w systemie, gdzie odwraca się dynamika władzy. W Polsce też musimy to zrobić, bo zakaz aborcji oznacza niesprawiedliwość społeczną, a naszym obowiązkiem jest wspierać się w aborcjach, nawet jeśli państwo uważa to za przestępstwo czy czyn naganny.

Tutaj z pomocą przychodzi #PartyzantkaAborcyjna, czyli umieszczanie w przestrzeni publicznej kontaktów do zaufanych stron udzielających wsparcia osobom w niechcianej ciąży. Proponujemy #AborcjaBezGranic, ponieważ zrzesza ona większość bezpiecznych organizacji pomagających osobom żyjącym w Polsce. Partyzantka aborcyjna to walka z dezinformacją i troska, o to aby żadna osoba w potrzebie nie została bez dostępu do bezpiecznej aborcji i wsparcia. Dlatego powiedz swoje przyjaciółce, siostrze, mamie #NieJesteśSama, jeśli będziesz chciała przerwać ciążę będę przy Tobie, pomogę znaleźć informacje i przejść przez proces.

**Partyzantka aborcyjna to też edukowanie siebie i dzielenie się rzetelnymi informacjami, to deklaracja wsparcia osób gdy będą potrzebowały przerwania ciąży i wiele innych działań,** wśród których każdy i każda znajdzie coś dla siebie. Do dzieła!

## 4\. Odważne polityczki i prawda o aborcji w parlamencie { id="polityczki-o-aborcji" }

Oglądałyśmy debatę w argentyńskim parlamencie zarówno w 2018 roku, jak i teraz. Uderzyło nas to, że w przeciwieństwie do polskiej debaty parlamentarnej, w Argentynie naprawdę mówiło się i mówi o aborcji. Nie o abstrakcyjnych wartościach, ale o tym, że aborcja się dzieje, a prawo powinno być dostosowane do rzeczywistości i odpowiadać na potrzeby społeczne. Niezwykle wzruszające były wypowiedzi senatorek, które opowiadały o codziennych doświadczeniach wielu Argentynek. Szczególnie nam zapadły w pamięć wypowiedzi kilku senatorek i senatorów. Poniżej kilka z nich.

**Maria Eugenia Catalfamo:** Kiedy mówię o (niebezpiecznym) podziemiu aborcyjnym, to nie chodzi mi o aborcję domową. Za nią jestem wdzięczna.

**Sylvia Sapag:** dziś podejmijmy decyzje z miłości i siostrzeństwa.

**Brenda Stolze, 2018:** Państwo porzuca osoby, które robią aborcje, my nie. I właśnie dlatego tworzymy sieci, które pozwalają wspierać w akceptujący, etyczny i czuły sposób kobiety i inne osoby decydujące o swojej ciąży.

Ciekawy głos miał Sergio Leavy odwołujący się do Boga i ojczyzny, który powiedział, że głosuje za projektem, bo jego głos może uratować życie a Bóg i miłość do kraju mu to nakazują. Pokazuje to, że wie, aborcja to nie kwestia wiary lub jej braku, ale realne życie.

**Mariano Recalde mówił wprost:** to nie jest debata o tym, czy ktoś jest za aborcją czy przeciw, ale o tym, że jest to kwestia zdrowia publicznego i sprawiedliwy kraj, w którym dzieci nie rodzi się z przymusu.

![](../../assets/images/argentynki-grafika.jpg){ align=right loading=lazy }

Wiele senatorek płakało przywołując historie poszczególnych osób. Silvina Larraburu i Nora Gimenez wprost mówiły o tym, że zakaz aborcji i narażanie osób na zabiegi niebezpieczne wpływa na całe społeczeństwo, na rodziny, na wszystkich i trzeba z tym wreszcie skończyć.

Oczywiście były też głosy odwołujące się do praw człowieka. Co ciekawe – były one również osadzone w wartościach społecznych. Mówiono wprost – jesteśmy stroną tych umów, całego dorobku różnych systemów (ONZ i interamerykańskiego), nie wolno na tego ignorować i udawać, że tego nie ma. Musimy wypełniać te zobowiązania.

Na potrzeby polskiej debaty o aborcji przygotowałyśmy poradnik dla osób pracujących w mediach [„Jak pisać o aborcji bez stygmy?”](../../../do-pobrania/index.md/#zin-aborcja-bez-stygmy), Was również zachęcamy do zapoznania się z nim.

Podzieliłyśmy się naszą wiedzą i doświadczeniem również z polityczkami wchodzącymi w skład Komitetu Inicjatywy Ustawodawczej „Legalna aborcja. Bez kompromisów”. Same [mówiłyśmy o aborcji w polskim sejmie!](../polska/instrukcja-aborcji-z-mownicy-sejmowej-broniarczyk.md)

## 5\. Misoprostol w naszych rękach { id="mizoprostol-w-naszych-rekach" }

Argentynki wiedzą, że nie należy straszyć aborcją farmakologiczną w domu, za to **warto szerzyć wiedzę o poronnym działaniu misoprostolu.**

Bezkompromisowa, oparta na radykalnej empatii, partyzantka (ratownictwo) Socorristas to strategia oporu oraz zmiana kulturowa, to oddanie aborcji w ręce osób w ciąży. Osoba w ciąży jest jedyną, która decyduje kiedy, za pomocą jakiej metody oraz przy wsparciu kogo chce mieć aborcję. Pomocnictwo w aborcji natomiast widziany jest jako obowiązek sumienia, w jaskrawym przeciwieństwie do klauzuli sumienia nadal obecnej w tradycjonalnych systemach zdrowotnych.

„Dziś przerywamy ciąże towarzysząc sobie nawzajem z troską i szacunkiem. Uczyniłyśmy z naszego Organizacje i aktywizmu akt buntu i miłości. Wiemy, że walka o to, by aborcja była legalna, bezpieczna i bezpłatna, oznacza walkę o sprawiedliwość społeczną.” – piszą socorristas.

Aborcja farmakologiczna (zwana inaczej domową) jest bezpieczną, łatwą i najtańszą metodą przerywania ciąży. Istnieją dwa sposoby: aborcja samym misoprostolem oraz aborcja przy użyciu zestawu leków (mifepriston i misoprostol). Zestaw leków poronnych możemy zamówić od [Women Help Women.](http://womenhelp.org/) Poza misoprostolem (substancją powodującą skurcze, w Polsce dostępną jako **Cytotec** i **Arthrotec**) otrzymujemy również mifepriston, czyli środek, który blokuje działanie progesteronu, hormonu odpowiedzialnego za utrzymanie ciąży. Zażycie kombinacji mifepristonu i misoprostolu zgodnie z zaleceniami sprawia, że skuteczność tej metody wynosi około 98%.

Aborcja farmakologiczna jest obecna również w Polsce. Wydarza się codziennie, a wiele – a nawet zdecydowana większość z nich – odbywa się poza klinikami, bez bezpośredniego nadzoru medycznego.

Czy to źle?  
To zależy – głównie od tego, czego potrzebuje osoba, która przerywa ciążę.

### Aborcja farmakologiczna jest prosta jak 1+4. Potrzebujemy bezpiecznych leków, rzetelnych informacji i szczypty wsparcia bez oceniania. { id="bezpieczna-aborcja" }

Aborcja farmakologiczna przebiega jak samoistne poronienie. Instrukcję jak korzystać z zestawu a jak przerwać ciążę samym misoprostolem znajdziesz w naszym zinie [„Potrzebujesz aborcji? Nie jesteś sama”](../../../do-pobrania/index.md/#zin-potrzebujesz-aborcji-nie-jestes-sama).

## 6\. Zmieniać język i mówić o aborcji dobrze { id="o-aborcji-bez-wstydu" }

Argentyński ruch feministyczny odrobił lekcje ze stygmatyzacji aborcji. Doskonale to widać po zmianie głównego hasła kampanii, które powstało niemal 30 lat temu i kiedyś brzmiało:

> Edukacja seksualna, żeby decydować.  
> Antykoncepcja, żeby nie robić aborcji.  
> Aborcja, żeby nie umierać.

Całkiem niedawno za sprawą aktywistek z Meksyku i Wenezueli **hasło zostało przerobione na niestygmatyzujące i afirmujące.** Przyjęło się również w Argentynie. Teraz brzmi tak:

> Edukacja seksualna, żeby wiedzieć.  
> Antykoncepcja, żeby doświadczać, cieszyć się.  
> Aborcja, żeby decydować.

![](../../assets/images/argentynki-szablon.jpg){ align=right loading=lazy }

To ważne, żeby walcząc o aborcję dostosować język do zmieniającej się rzeczywistości.

Argumenty z lat 90 brzmią łagodnie i mogą wydawać się skuteczne, ale nijak przystają do codzienności aborcyjnej. Aborcja nie musi być przedstawiana jako mniejsze zło, które czasem jest konieczne. Nie powinniśmy chcieć dostępu do aborcji z litości, ale dlatego, że jej potrzebujemy, że ją robimy, że jest częścią naszego życia a my zasługujemy na zaufanie, poważne traktowanie.

Zachęcamy Was do przeczytania naszego [tekstu o czym jest stygma](../../../edu/stygmatyzacja.md) i jak walczyć [ze zawstydzeniem kobiet aborcją](../../../edu/normalizowanie.md) i upominania mediów stygmatyzujących aborcje. Język kreuje rzeczywistość, dlatego ważne jest żeby mówić o swoich doświadczeniach przerywania ciąży czy o towarzyszeniu, wspieraniu w aborcji. To pokazuje, że aborcja jest powszechnym doświadczeniem, że dotyczy bliskich nam osób. A to zmienia optykę.

## 7\. Zabawy różnymi formami radykalnego protestu. { id="radykalny-protest" }

**Protest nie musi być pomapatyczny i superpoważny, żeby był skuteczny. Emma Goldman mówiła “jeśli nie mogę tańczyć, to nie jest to moja rewolucja”,** a Argentynki pokazały, że wspólny śpiew, taniec, a nawet piłka nożna może być elementem demonstracji. Uliczny karnawał, protest niepozbawiony prześmiewczego tonu, prowadzi do podważenia konwenansowych autorytetów i wartości.

Elementem charakterystycznym argentyńskich protestów była **nie tylko zielona chusta, ale też wspólne śpiewanie, zielone świece dymne i nocowanie na ulicach w trakcie debaty parlamentarnej.** One dosłownie nie dały o sobie zapomnieć, a przy tym można było odnieść wrażenie, że bawią się tym, że są na tych ulicach razem.

W Polsce również mamy historię muzyczno-tanecznych demonstracji jak „Za wolność waszą i naszą” czy „Techno Blokad”. Mamy zaangażowaną scenę, której artystki/ści działają w myśl „we dance togehter, we fight together”, a więc „razem tańczymy, razem walczymy”, grając na benefitach a nawet na żywo na protestach.

Nieodłącznym elementem wielu protestów, ale też formą samą w sobie jest Samba zwana Rytmami Oporu. To międzynarodowy ruch, dla którego wspólne granie jest solidaryzowaniem się z innymi, co daje poczucie jedności i siły. Muzyka ma moc angażowania nie tylko uczestników, ale też przechodniów – staje się obok haseł i transparentów, ciekawym łącznikiem ze społeczeństwem.

A czy Wy macie swoje ulubione sekwencje dźwięków Samby? Hasła albo protest songi, które szczególnie przypadły Wam do gustu?

## 8\. Prawo jest nic nie warte bez faktycznego dostępu do aborcji { id="prawo-a-aborcja" }

Towarzyszki aborcyjne wiedzą, że **aborcja musi być przede wszystkim dostępna, bo nawet [liberalne prawo do aborcji jest nic nie warte,](../../../prawo/anty-aborcyjne-regulacje.md) jeśli nie gwarantuje dostępu do aborcji wszystkim tym, które aborcji mogą potrzebować.** Prawo też nie powinno stygmatyzować osób, które decydują się przerwać ciąże poza formalnym systemem i czynić je przestępczyniami.

> MOŻESZ PRZERWAĆ SWOJĄ CIĄŻĘ DO 22. TYGODNIA  
> MOŻESZ WSPIERAĆ OSOBĘ, KTÓRA WŁAŚNIE PRZERYWA CIĄŻE

Sieć Soccorostas opublikowała oświadczenie, które chcemy zacytować w całości, bo uważamy, że może to być wskazówka dla naszego krajowego ruchu.

> Jako towarzyszki w aborcjach, uważnie śledzimy ten historyczny proces dla legalizacji aborcji w Argentynie, który niewątpliwie otwiera ścieżki legalizacji również w innych krajach kontynentu.
> 
> Wzywamy wszystkie osoby, którym towarzyszymy oraz wszystkie osoby, które towarzyszą innym, aby wzięły udział w akcjach wszystkich 21 organizacji naszej sieci, aby śledzić debatę i rozpowszechniać wszystko, co się dzieje za pomocą wszystkich możliwych środków przekazu.
> 
> Towarzysząc w decyzjach o aborcji z pewnością nie uznajemy, że ten cel jest lub będzie naszym celem ostatecznym, jednak świętujemy legalizację aborcji i to, że kiedyś będzie zagwarantowany do niej dostęp dla każdej osoby.
> 
> Jesteśmy również przekonane o tym, że legalizacja aborcji nie wpływa na potrzebę aborcji i dlatego zwracamy się z prośbą do klasy politycznej, aby nie używać bezpodstawnych argumentów, które nie mają nic wspólnego z potrzebami osób, które decydują się na przerwanie ciąży.
> 
> Apelujemy, aby ustanowić prawo, które jest odpowiedzią na to, jak różnorodne są okoliczności, w których osoby decydują się na przerwanie ciąży i nie ignorować faktu istnienia aborcji, a tym bardziej nie potępiać tych, które decydują się ją robić w warunkach niebezpiecznych i bez dostępu do systemu ochrony zdrowia.
> 
> Jesteśmy świadome, że praca sieci wsparcia w samodzielnych aborcjach nie zawsze jest wystarczająca i dlatego postulaty, by państwa przyjmowały prawa podobne do tego, jakie teraz jest dyskutowane w Argentynie są niezbędne i pilne.
> 
> Ustawy aborcyjne nikogo nie zmuszają do aborcji. Chodzi o to, aby aborcja nigdy więcej nie była uznawana za przestępstwo.
> 
> Chcemy wolnej aborcji, bez żadnych przesłanek, w oparciu o sprawiedliwość społeczną, szczęście, przyjemność i radość. Niech żyje zielona chustka, która sprawi, że to będzie możliwe!
> 
> Sieć Soccorostas

Podkreślamy, że konieczne jest poszerzanie warunków depenalizacji i legalizacji, przede wszystkim w zakresie dostępu do bezpiecznych i uważnych na potrzeby świadczeń.

**Wiele z przywołanych strategii możemy stosować lokalnie do czego gorąco Was zachęcamy!**