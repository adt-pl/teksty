---
date: 2022-10-08
tags:
  - Justyna Wydrzyńska
  - Polska historia
  - Rekomendacje
categories:
  - Organizacje aborcyjne

postImage: yes
postImagePath: /news/assets/images/kongres-kobiet-2022-we-wroclawiu-justyna-wydrzynska.jpg
postImageHeight: 65%
postImageTitle: Justyna Wydrzyńska na panelu o prawach kobiet w Wrocławiu - XIV Kongres Kobiet.
postImageAlt: >-
  Justyna siedzi po środku sceny Kongresu Kobiet, obok niej zasiadają Halina Radacz, Agnieszka Graff, Marta Lempart, Justyna Wydrzyńska, Natalia Waloch, Joanna Kos-Krauze oraz prowadząca spotkanie Katarzyna Kasia.
postImageSource: yes
postImageSourceText: Fot. Tomasz Pietrzyk / Agencja Wyborcza.pl
postImageSourceUrl: https://wroclaw.wyborcza.pl/wroclaw/7,35771,29002481,kobiety-chca-demokracji.html
---

# Kongres Kobiet - Justyna Wydrzyńska i samopomoc aborcyjna zbierają owacje na stojąco { id="stojace-owacje-dla-justyny-wydrzynskiej-i-samopomocy-aborcyjnej" }

Na XIV Kongres Kobiet aborcjonistki zostały zaproszone nie bez powodu – w czasie gdy jedna z nich ma pierwszą w Europie rozprawę o pomoc w aborcji, niektórzy lekarze odwracają się od kobiet i postulują powrót do antyaborcyjnej ustawy z 1997 roku.

<!-- more -->

Justyna Wydrzyńska jest ścigana przez polskie państwo [o coś, co zrobiłaby bez wahania niemal każda z nas](../../jak-justyna.md) dla swojej bliskiej – **pomogła innej kobiecie w potrzebie.** Po fali międzynarodowego wsparcia (ze strony m.in. Amnesty International oraz FIGO – Międzynarodowej Federacji Ginekologii i Położnictwa) przyszedł czas na okazanie wsparcia ze strony polskich działaczek feministycznych – szczególnie istotne przez premierę kolejnego [stygmatyzującego aborcję filmu](../kultura/film-o-tym-sie-nie-mowi-recenzja-z-perspektywy-aktywistek-samoobslugi-aborcyjnej.md), w którym tchórzliwi lekarze stają ramię w ramię z antyaborcyjnymi politykami, deklarując że [„nie chcą robić aborcji”](../mity/co-lekarz-powinnien-wiedziec-o-aborcji.md). 

Justyna wzięła udział w panelu dotyczącym _„wojny przeciwko kobietom”_ (możecie zobaczyć nasz [zapis wideo na IG](https://www.instagram.com/p/CjcuA7jIriG/)).

## Aborcja na XIV Kongresie Kobiet { id="aborcja-na-XIV-kongesie-kobiet" }

> Wojna, która ogranicza nasze prawa do decydowania o naszych ciałach, o nas samych. Justyna Wydrzyńska niedługo znowu stanie przed sądem bo pomogła w przeprowadzeniu aborcji – o to jest oskarżona. To jest pierwsza taka sprawa w Europie, w której aktywistka jest ścigana za przekazanie tabletek do aborcji farmakologicznej.
> 
> zapowiedziała działaczkę Katarzyna Kasia

**Słowa Justyny wzbudziły dużo emocji, poruszenia, i zostały nagrodzone przez całą salę owacjami na stojąco.** Spisałyśmy jej wystąpienie dla was, żebyście mogły zapoznać się z tym co do powiedzenia miała Justyna:

## Justyna Wydrzyńska na XIV Kongresie Kobiet { id="justyna-na-XIV-kongesie-kobiet" }

> Cieszę się, że mogę powiedzieć, że **możemy przerywać samodzielnie nasze ciąże. Możemy to robić tabletkami do aborcji farmakologicznej.** Możemy to robić zamawiając tabletki do aborcji farmakologicznej za pośrednictwem strony [Women Help Women](https://womenhelp.org/).
> 
> Możemy to robić samodzielnie, legalnie i nie będąc karanymi do 22 tygodnia ciąży. Możemy to robić i nikt nam tego nie zabroni. **Nie potrzebujemy do tego lekarzy!**
> 
> ### Czemu nie robi się legalnych aborcji? { id="czemu-nie-robi-sie-legalnych-aborcji" }
> 
> Bardzo wiele z nas myśli, że prawo zapewni dostęp do aborcji. A tak nie jest. **Prawo, które mogłoby być wprowadzone, nie gwarantuje dostępu do aborcji. I potwierdził to ostatnio publicznie całkiem znany lekarz, mówiąc że 80% wszystkich lekarzy tak naprawdę nie chce robić aborcji,** nie chce żeby kobiety do nich trafiały – i musimy sobie radzić same. Od tego mamy [tabletki](../../../aborcja/w-domu/index.md).
> 
> ### Oficjalne dane o aborcji w Polsce w 2021 roku { id="oficjalne-dane-o-aborcji-w-polsce-2021" }
> 
> Aborcja Bez Granic w 2021 pomogła w organizacji wyjazdu – powiem te dane dokładnie – **1544 osobom. 1544 osoby wyjechały za granicę z Aborcją Bez Granic. Informacje i pomoc uzyskało 32 tysiące osób.**
> 
> Porównajmy to z danymi które zostały niedawno opublikowane: w 2021 w polskich szpitalach zostało przeprowadzonych 107 aborcji.
> 
> Mimo tego, że mamy zmienione prawo to **nadal mamy możliwość przerywania ciąży w przypadku zagrożenia naszego zdrowia i życia,** a także kiedy ciąża jest wynikiem czynu zabronionego. Ale to prawno nie jest wykorzystywane i zapisy „legalnej aborcji” nie gwarantują do niej dostępu – **przeszkodą nadal są lekarze, którzy powinni chronić nasze życie i nasze zdrowie**, a tego nie robią.
> 
> ### Złamać prawo czy pozwolić lekarzom zabić kolejną kobietę? { id="prawo-czy-pacjentka" }
> 
> Jako aktywistki aborcyjne **zastanawiamy się czy nie powinnyśmy kolejny raz złamać prawa.** Opowiem państwu historię z tego tygodnia:
> 
> Do chyba wszystkich organizacji pomocowych odezwała się osoba, która leżała w szpitalu, niedaleko Wrocławia. Poinformowała aktywistki aborcyjne, że ma pęknięty pęcherz i wyciekają jej wody płodowe. Leży w takim stanie od tygodnia, a lekarze nie robią zupełnie nic. **Ten pęcherz magicznie się nie zagoi, nie zrośnie, nie przyłożymy tam plastra. Ta ciąża umrze. Co robią w tej sytuacji lekarze? Czekają na obumarcie płodu!** Czekają, ryzykując życie kolejnej kobiety.
> 
> A my jako aborcyjne aktywistki zastanawiamy się, czy po raz kolejny nie zaryzykować i nie złamać prawa. I nie wysłać misoprostolu do szpitala! 
>
> *\[brawa z widowni\]*
> 
> **Trzeba działać za lekarzy i robić za nich robotę.** Jeśli ginekolog nie chce robić aborcji, to tak jakby okulista nie chciał leczyć lewego oka, bo jest dla niego za bardzo „lewe”.
> 
> ### Polscy lekarze nie szkolą się w robieniu aborcji { id="polscy-lekarze-nie-szkola-sie-w-robieniu-aborcji" }
> 
> 3 tygodnie temu wraz z Aborcyjnym Dream Teamem [byłyśmy na konferencji ginekologów i położników](../organizacje/kinga-jelinska-na-zjezdzie-fiapac-specjalistow-aborcyjnych-w-rydze.md). Bardzo znana międzynarodowa konferencja – FIAPAC. Tam uczyłyśmy się o aborcji, nie tylko farmakologicznej, słuchałyśmy też o aborcji próżniowej w różnych krajach. **Uczyłyśmy się o badaniach dotyczących aborcji. Tam nie było żadnego lekarza z Polski.** _\[krzyki na sali: hańba!\]_ Byłyśmy my – aborcyjne aktywistki uczące się od lekarzy zagranicznych.
> 
> My sobie poradzimy w pierwszym trymestrze tabletkami. I [poradzimy sobie nimi na początku drugiego trymestru](../../../aborcja/w-domu/drugi-trymestr.md). A wy lekarze jesteście od tego, by działać tam, gdzie my sobie nie poradzimy – czyli w drugim i trzecim trymestrze. 
>
> *\[brawa z widowni\]*
> 
> ### Rozprawa Justyny Wydrzyńskiej { id="rozprawa-justyny-wydrzynskiej" }
> 
> Wrócę do rozprawy która będzie za 6 dni. **Ja się nie czuję winna. Ja wiem, że takich osób które wysyłają tabletki dokładnie tak samo jak ja, jest całe mnóstwo!**
>
> *\[brawa z widowni\]*
> 
> To są matki które pomagają córkom, to są córki które pomagają matkom. To są koleżanki. Jest ich całe mnóstwo. I ja w ten piątek, 14 października będę siedziała w sądzie również w ich imieniu. I jeśli będzie wyrok, to ja go przyjmę, ale będę się bronić, nie jestem winna. 
>
> *\[w tym momencie cała sala kobiet zebranych na Kongresie wstała i podziękowała Justynie owacjami\]*

## Kongres Kobiet { id="kongres-kobiet" }

[Kongres Kobiet stoji za Justyną od samego początku!](https://www.kongreskobiet.pl/post/muremzajustyn%C4%85)