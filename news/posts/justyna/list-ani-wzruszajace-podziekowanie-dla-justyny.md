---
date: 2023-03-02
time: 20:43
authors:
  - adt
tags:
  - Justyna Wydrzyńska
  - Aborcja farmakologiczna
  - Rekomendacje
categories:
  - Polityka
  - Organizacje aborcyjne

postImage: yes
postImagePath: /news/assets/images/justyna-w-sad/justyna-po-liscie-od-ani.jpg
postImageHeight: 30%
postImageTitle: >-
  List Ani do Justyny - kobieta, której pomogła Wydrzyńska pisze do niej - dziękuję za pomoc i człowieczeństwo.
postImageAlt: >-
  Demonstracja solidarnościowa z Justyną Wydrzyńską przed sądem. Justyna jest bardzo szczęśliwa i poruszona wiadomością od kobiety, której starała się pomoc przerwać ciążę.
postImageSource: yes
postImageSourceText: fot. Agata Kubis / oko.press
postImageSourceUrl: https://oko.press/anna-dziekuje-justynie-wydrzynskiej-za-pomoc-w-aborcji-list

---

# List Ani - wzruszające podziękowanie dla Justyny { id="list-ani-poruszajace-podziekowanie-dla-justyny" }

Justyna Wydrzyńska, aktywistka aborcyjna, ktorej grożą 3 lata więzienia za przekazanie swoich tabletek kobiecie w niechcianej ciąży, otrzymała od niej poruszjący list.

<!-- more -->

Proces naszej Justyny to mnóstwo trudnych chwil, dużo ciężkiej pracy i dyskomfortu, który bierze się z konieczności stawiania czoła polskiemu wymiarowi sprawiedliwości i oglądania na żywo przedstawicieli organizacji działających na rzecz braku praw człowieka. Ale to także wiele wspaniałych i wzmacniających momentów: kiedy mówicie nam, że jesteście #JakJustyna, opowiadacie swoje historie, gdy widzimy się pod sądem przed każdą kolejną rozprawą.

To jeden z nich – i chcemy się nim z wami podzielić. Ania, osoba której Justyna oddała swoje tabletki do aborcji, po złożeniu swoich zeznań wysłała do Justyny list. Otrzymałyśmy jej zgodę na podzielenie się z Wami jego treścią.

> Ja od wielu dni wyobrażałam sobie ten moment, kiedy przyjdzie mi stanąć przed panią i spojrzeć pani prosto w oczy.
>
> Zastanawiałam się, jak powinnam się zachować, a przede wszystkim, co powinnam powiedzieć. Jakich słów użyć, aby były one adekwatne do sytuacji.
>
> I muszę przyznać, że nie udało mi się znaleźć takich słów. No bo ile jest warte życie ludzkie? A moje życie ile jest warte? Czy ono w ogóle przedstawia jakąś obiektywną wartość? Ja nie potrafię udzielić odpowiedzi na te pytania. Ale mogę powiedzieć jedno. Ja chce żyć i mam dla kogo żyć.
>
> Dlatego uznałam, że w tej sytuacji najlepiej będzie użyć tego zwykłego słowa „dziękuję”. Ja przepraszam, ale lepszego słowa naprawdę nie udało mi się znaleźć.
>
> Pani Justyno, dziękuję pani za to, że w najtrudniejszym momencie mojego życia, kiedy osoby najbliższe, bliskie, a także lekarki i lekarze – zawiedli, pani jako jedyna z nielicznych udzieliła mi pomocy.
>
> Czytając w mediach wywiady z panią w związku z tą sprawą, dowiedziałam się, że w pani ocenie to był wyraz empatii. Przepraszam, ale nie zgodzę się z panią.
>
> Nie. To nie był wyraz empatii. To był wyraz człowieczeństwa. Bo w sytuacji, gdy osoby, na których ciążył moralny, a na części z nich także prawny obowiązek udzielenie mi pomocy, stały z boku umywając ręce, a pani podała mi swoją dłoń. To naprawdę wielka rzecz. I ja tego pani gratuluję.
>
> I dziś po upływie trzech lat od tamtych wydarzeń, najbardziej wzruszają mnie pani słowa, że pomimo tego, co panią spotkało, nie żałuje pani i zrobiłaby pani to samo jeszcze raz. Ja czuję, że te słowa zostały skierowane do mnie i dziękuję za nie. To są jedne z najważniejszych słów, jakie ja kiedykolwiek w życiu usłyszałam od drugiego człowieka. Dziękuję.

## Co dalej w sprawie Justyny? { id="co-dalej-w-sprawie-justyny" }

Jesteśmy niezwykle wzruszone tym listem. Już 14 marca widzimy się w Warszawskim sądzie przy Poligonowej 3, by wraz z Anią, Justyną i innymi działaczkami aborcyjnymi wspierać się na ostatniej rozprawie.

Więcej na [oko.press](https://oko.press/anna-dziekuje-justynie-wydrzynskiej-za-pomoc-w-aborcji-list).