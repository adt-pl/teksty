---
date: 2023-03-29
time: 14:00
categories:
  - Kultura
  - Polityka
tags:
  - Kanał Zero
authors:
  - adt

links:
  - news/posts/mity/9-klamstw-o-aborcji-ktore-uslyszysz-od-lekarza.md
  - news/posts/mity/co-lekarz-powinnien-wiedziec-o-aborcji.md
  - prawo/anty-aborcyjne-regulacje.md
  - edu/stygmatyzacja.md
  - edu/normalizacja.md
  - relacje/dla-mezczyzn.md
  
title: Nie tylko pasożyty!
h1Small: Top 10 momentów z debaty na kanale Zero
description: Debata o aborcji między osobami o poglądach "pro-choice" (za aborcją), a działaczkami przeciwnymi aborcji? Moderowana przez Roberta Mazurka? Co mogło pójść nie tak?!

postImage: yes
postImagePath: /news/assets/images/debata-aborcyjna-kanal-zero.webp
postImageAlt: Ilustracja przedstawiająca uczestniczki debaty - Annę Marię Żukowską, Dr Annę Orawiec, prowadzącego Roberta Mazurka, Dr hab. Ewę Dmoch-Gajzlerską i Katarzynę Sójkę. Kobiety znajdują się w tle prowadzącego i mają zaciśnięte usta.
postImageSource: no
---

# Nie tylko pasożyty - top 10 momentów z debaty o aborcji na kanale Zero

## Wstęp

W zeszłym tygodniu, na kanale *Zero* Stanowskiego odbyła się "debata" o aborcji. Forma zakładała dyskusję pomiędzy osobami o poglądach "pro-choice" (za aborcją), a działaczkami przeciwnymi aborcji. Później obie strony miały możliwość odpowiadania na pytania od publiki. W praktyce w szerokim internecie debata zasłynęła dzięki słowom o "płodach-pasożytach".

<!-- more -->

Pytania jak i wydźwięk spotkania były dopasowane do specyficznej części publiki kanału. Części, która jest *raczej* konserwatywna i *raczej* składa się z osób, które o aborcji wiedzą tyle, co zaserwują im konserwatywne media.

Czy z tej dziwnej debaty dało się wynieść coś wartościowego?

### Uczestniczki debaty

Do udziału w debacie na stanowisko pro-aborcyjne zaproszono: 

* Dr Annę Orawiec, ginekolożkę z zespołu Kliniki Perinatologii i Położnictwa Centralnego Szpitala Klinicznego MSWiA 
* Annę Marię Żukowską, posłankę Lewicy. 

Stanowisko *anty* objęły:

* Dr hab. Ewa Dmoch-Gajzlerska, ginekolożka-położna, członkini komisji bioetyki *Ordo Iuris* 
* i Katarzyna Sójka - posłanka PiS, internistka, a także była Ministra Zdrowia. 

Słowami samego prowadzącego - nie zaproszono ich *"dlatego że są kobietami, tylko dlatego, że są fachowcami - że się na tym znają"*. Czy było tak naprawdę? Zaraz się przekonamy.

Wybór osób do dyskusji na pewno można określić jako *"ciekawy"* przekrój. Jest to krok w dobrą stronę od fatalnego motywu panów w garniturach, kitlach i sutannach, którzy o aborcji mają do powiedzenia najwięcej...

Niestety **w dyskusji zabrakło głosów ekspertek stricte z dziedziny aborcji i osób, które na codzień zajmują się pomocą w aborcjach. Czyli kogoś, kto w merytoryczny sposób opowiedziałby o tym, jak wygląda 99,97% aborcji w Polsce.** Również postać prowadzącego - Roberta Mazurka budzi wiele wątpliwości - ale do tego dopiero przejdziemy.

Czujemy, że najwyższy czas rozprawić się z licznymi skandalicznymi wypowiedziami i powielanymi mitami, które padły podczas debaty.

### Czy płód to pasożyt? - najsłynniejszy fragment debaty

Zanim jednak podzielimy się z wami naszym (anty) TOP 10 momentów, to chcemy rozprawić się z przysłowiowym *słoniem w salonie*, z którego debata zasłynęła w szerokim internecie.

Temat krąży obecnie w postaci licznych artykułów cytujących z oburzeniem jedną z wypowiedzi Dr Anny Orawiec. Na pytanie jednej ze słuchaczek potwierdziła, że ciążę - z medycznego punktu widzenia - można porównać do **sytuacji pasożytniczej.**

Temat oburzył przede wszystkim osoby, które poczuły, że ten sposób dehumanizuje ich dzieci - z tego lęku natychmiast skorzystali anty-aborcyjni i prawicowi działacze podsycając opowieść o tym, że osoby robiące aborcję *"nienawidzą dzieci"*.

Jednak wypowiedź Dr Orawiec została wyrwana z kontekstu. Pasożytnictwo to sytuacja, w której *jeden organizm żyje na koszt drugiego - nie dając nic w zamian* i faktycznie jest to dynamika, w której znajduje się **osoba w ciąży** i **płód**. Dr Orawiec przedstawiła tego merytoryczne uzasadnienie.

Problem (jak zawsze) pojawił się w momencie, w którym oburzone konserwatywne media zrównały (ponownie) płód z samodzielnie żyjącym - poza brzuchem kobiety - dzieckiem. Według przeciwników aborcji, dr Orawiec uważa, że "dzieciątka" to pasożyty - co nie oddaje ani sensu, ani sprawiedliwości jej słowom.

Niestety przez ten sztuczny "skandal" temat aborcji ponownie zszedł na boczny tor. Zamiast skupić się na kobietach w niechcianych ciążach, po raz kolejny skupiono się na płodach i fantazjach o "nienarodzonych dzieciach".

## (Anty) top 10 wypowiedzi z debaty o aborcji na Kanale Zero

Wbrew temu, co przeczytać można w mediach o "pasożytach", podczas 2,5-godzinnej debaty padło jednak więcej *"ciekawych"* wypowiedzi.

Nasza top-lista śmiesznych (a czasami i strasznych) wypowiedzi nie opisuje aborcji w merytoryczny sposób, ale stanowi idealny przykład popularnych mitów wokół przerywania ciąży.

Podczas debaty na Kanale Zero usłyszeć można było między innymi: o nieaktualnych od dziesięcioleci metodach i pseudo-medycznych zabobonach (a nawet nieszczęsnych wieszakach); o wielu pomysłach na wyznaczanie momentu "początku" życia; o problemach w relacjach damsko-męskich i o mężczyznach wykluczonych z dyskusji.

Zapnijcie pasy, bo przed wami lista dziesięciu najciekawszych fragmentów debaty, stworzona z myślą o tych, którzy podjęli słuszną decyzję o niewłączeniu transmisji. :wink:

### Hit nr. 1 - Kobiety w ciąży **mają** ograniczone prawa

Według posłanki PiSu, Katarzyny Sójki, prawa kobiet istnieją tak długo, jak dana kobieta nie jest w ciąży. Jak już w tej ciąży jesteśmy, to według posłanki tracimy część swoich praw na rzecz płodu:

> Kobieta jak najbardziej ma pełne prawo do stanowienia o samej sobie, ale w sytuacji na przykład przyjmowania antykoncepcji czy decydowaniu o tym, żeby nie zajść w ciążę. Natomiast w sytuacji, kiedy już jest w ciąży, jej prawa są ograniczone ze względu chociażby na to, że prawo ma również dziecko, które jest w jej brzuchu.&nbsp;[^1]

[^1]: 00:23:15 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Każda kobieta powinna czuć niepokój, gdy dla mediów kontrowersyjnym tematem jest to, że płód jest traktowany jak płód - a nie "słodkie dzieciątko". **Każda kobieta powinna też czuć niepokój, gdy w tej samej dyskusji padają słowa o ograniczeniu praw kobiet i podważanie ich podmiotowości** - i nikogo w tych samych mediach to nie burzy.

Sójka nie tylko opowiedziała się za ograniczeniem praw kobiet w ciąży, ale uważa, że ciało kobiety w ciąży w zasadzie nie należy do niej. I nie było to chyba jedynie przejęzyczenie, gdyż posłanka wielokrotnie wypowiadała słowa typu:

> Dla mnie to nie jest jej ciało. Tutaj rola jest przede wszystkim dziecka, które jest dla mnie człowiekiem.&nbsp;[^2]

[^2]: 01:27:25 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

### Hit nr. 2 - Cały wątek dzieciątek

W nawiązaniu do powyższego: nie sposób zliczyć, ile razy podczas 2,5-godzinnej debaty padło z ust Katarzyny Sójki stwierdzenie pokroju "płód to dziecko". Niemalże w każdej wypowiedzi podkreślała znaczenie "świętości życia" i "dzieciątek".

Przepraszamy - możemy policzyć. W ciągu całej debaty *"dzieci, dzieciątka, bobasy"* (w różnych kontekstach z ust różnych osób) padły ponad 140 razy. Jeśli doliczyć miałybyśmy jeszcze określenia opisowe w których mówiono o "dzieciach" (takie jak *"świętość życia"*, *"życie poczęte"* itd) - to **"dzieci" wspomniane zostały ponad 220 razy.** Czyli w przybliżeniu co najmniej **raz na każdą minutę i 30 sekund**.

"Kobiety" przegrały z "dziećmi" z kretesem - mimo, że temat aborcji dotyczy właśnie ich, to wspomniano o nich zaledwie **160 razy.**

Nawet "ciąż" jest w tej dyskusji więcej niż "kobiet" - (i to bynajmniej nie przez mówienie *"osoby w ciąży"*) - "ciąże" pojawiają się w dyskusji 180 razy.

Również "aborcji" (wraz z "terminacjami ciąży", "przerywaniem ciąży" itd) nie udało się zdominować tematu... aborcji - określenia okołoaborcyjne pojawiły się jedynie **170 razy.**

Określenia typu "płód" i "zarodek" pojawiły się jedynie 41 razy... I chociaż wydaje nam się, że ich miejsce powinno być o wiele wyżej, to zostały wyprzedzone nawet przez "mężczyzn i ojców" (całe 47 wzmianek).

Żarty żartami, ale to jak bardzo dyskusja o aborcji zalana jest tematem dzieci, i to jak trudno jest przebić się w niej z samą aborcją i perspektywą kobiet jest niezwykle frustrujące, ponieważ **aborcja nie jest o dzieciach**. Aborcja jest o przerywaniu ciąż, których - niezależnie od powodu - nie możemy, bądź nie chcemy kontynuować.

Aborcja nie powinna mieć twarzy *"dzieciątka"* - tylko kobiety, która może podejmować o sobie (i za siebie) decyzje.

I chociaż przeciwnicy aborcji kochają grać wizerunkiem słodkich bobasków i niewinnych dzieciątek, jest to z ich strony gra zupełnie cyniczna. Aborcja nie dotyczy istniejących już, lub zaplanowanych na przyszłość dzieci - bo nikt nikogo do aborcji nie zmusza. Aborcja dotyczy zarodka i płodu, który zależny jest tylko i wyłącznie od kobiety w ciąży – kobiety, która chce te ciążę przerwać.

### Hit nr 3. - posłanka PiS tak usilnie przekonywała, że płód to dziecko, że została zapytana o 500+ od chwili poczęcia.

Jako, że Sójka cały czas zapierała się przy stwierdzeniu, że płód to dziecko, dostała pytanie od jednego ze słuchaczy:

> Pani bardzo upiera się, że płód to już żywy człowiek. Skoro płód to człowiek, to jak partia była u władzy \[PiS\] nie wprowadzono wtedy 500+ od momentu poczęcia takiego dziecka, a nie od momentu urodzenia?&nbsp;[^3]

[^3]: 01:42:08 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Nie znamy intencji stojącej za tym pytaniem - nie wiemy czy słuchacz niewybrednie kpił z posłanki PiSu, czy na poważnie domagał się, by 500+ objąć również płód. Jednak pytanie wyraźnie zaskoczyło posłankę Prawa i Sprawiedliwości. Odpowiedź brzmiała bowiem:

> Nakłady finansowe przede wszystkim są na dziecko wtedy, kiedy jest ono już na świecie. Oczywiście być może badania lekarskie w trakcie ciąży kobiety kosztują. Ale one są też refundowane, dlatego 500+ jest świadczeniem już na wydatki które ponosi się na dziecko, które jest z nami.&nbsp;[^4]

[^4]: 01:42:42 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Może wydawać się trochę wymijająca, jednak **chcemy zwrócić uwagę na to, czego Katarzyna Sójka nie mogła powiedzieć wprost:** nawet ona widzi i rozumie różnicę między płodem i dzieckiem - nawet jeśli nie może go wprost nazwać i używa określeń *"dziecko, życie poczęte itp"* (na zarodek lub płód) oraz *"dziecko, które jest z nami"* (na dziecko).

Dziecko jest autonomicznym bytem i jako takie ma osobne potrzeby od rodziców (i można przeznaczy na nie świadczenie 500+). Gdy prawicowa posłanka musi przestać fantazjować o "dzieciach", a zacząć myśleć o finansach i kosztach, to temat "dzieciątek" szybko przestaje być idealizowany: Płód staje się na powrót częścią kobiecego ciała i wszystkie świadczenia "na płód" są świadczeniami, którymi beneficjentką będzie kobieta w ciąży (*"badania lekarskie w trakcie ciąży kobiety kosztują. Ale one są też refundowane"*&nbsp;[^5]).

[^5]: 01:42:56 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

??? info "A co z resztą pytania - co z zasiłkiem pogrzebowym po poronieniu?"

    Słuchacz zadał posłance PiS również pytanie o "zasiłek pogrzebowy w przypadku poronienia". I chociaż znowu - temat nie dotyczy bezpośrednio aborcji - to wokół niego można poruszyć parę wątków, które niestety w trakcie dyskusji na Kanale Zero nie padły.
     
    Dojrzały dyskurs aborcyjny obejmuje różne sytuacje - zarówno ciąże niechciane, jak i ciąże chciane, po których kobiety mogą przechodzić żałobę. 
    
    Obecnie w Polsce (oficjalne) pochowanie płodu przed 22 tygodniem ciąży jest zawiłą procedurą. Ustawy przewidują pochówek dla martwych urodzeń (tj. po 22 tygodniu), lecz nie w przypadku poronień. W takiej sytuacji można teoretycznie próbować złożyć wniosek o wydanie aktu urodzenia. Do tego dokumentu potrzebna jest znajomość płci płodu, której nie da się ot tak stwierdzić przed 22 tygodniem ciąży. Dlatego trzeba zrobić badanie genetyczne - koszt 400 zł - cała procedura to stos dokumentów i niepotrzebne formalności. Dla osoby, która przeżywa żałobę - niepotrzebne okrucieństwo.

    Jakby środowisku antyaborcyjnemu rzeczywiście zależało na płodach do tego stopnia, który deklaruje, zadbałoby właśnie o ułatwienie procedury pochówku płodów kobietom, które tego chcą i potrzebują. Jednak tego typu projekt pojawia się ze strony Lewicy (w tej samej debacie deklarowała go Anna Maria Żukowska)&nbsp;[^6].

    [^6]: 01:44:00 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

    Obecnie zrozumienie dla złożoności emocji, które można przeżywać po aborcji (od ulgi i szczęścia po żałobę) mają nie prawicowi populiści, ale... kliniki aborcyjne. [W Holandii kliniki aborcyjne umożliwiają polkom które tego potrzebują, pochówki płodów po aborcjach na specjalnie przygotowanym do tego cmentarzu.](./../adt/aborcyjny-dream-team-w-ambasadzie-holandii-dziekuje-za-uratowanie-zycia-co-najmniej-900-polkom-oraz-za-wsparcie-justyny.md) Cmentarze powstały specjalnie dla rosnącej liczby pacjentek z Polski, które mimo złego stanu zdrowia, przez antyaborcyjne prawo, nie mogły przerwać ciąż 2 i 3 trymestru w polskim szpitalu. 

### Hit nr. 4 - W Polsce można mieć czasopismo naukowe i głosić sprzeczne z nauką bzdury

Przerażającym jest również słuchanie, jak osoba z 46-letnim doświadczeniem w roli lekarki powiela antynaukowe kłamstwa, których trudno nie nazywać propagandą. Pisałyśmy już wiele razy o tym, że lekarze nie kształcą się i nie aktualizują swojej wiedzy przez co [rozpowszechniają wiele mitów](./../mity/9-klamstw-o-aborcji-ktore-uslyszysz-od-lekarza.md).

Niestety według dr hab. Ewy Dmoch-Gajzlerskiej przerwanie ciąży w wielu przypadkach wiąże się z występowaniem *syndromu postaborcyjnego*. Z tym, że **taki syndrom nie istnieje**, co poparto badaniami&nbsp;[^7].

[^7]: Badaczka, która wymyśliła termin syndrom postaborcyjny, nie kierowała się standardami pracy naukowej. Do badania celowo wybrała osoby, które swoje doświadczenie aborcji określiły jako bardzo stresujące. Ponadto, połowa z 30 osób, z którymi przeprowadziła wywiady miała aborcję w drugim i trzecim trymestrze, podczas gdy ciąże najczęściej przerywa się przed 10 tygodniem. Z rzetelnych badań naukowych wynika, że aborcja nie ma długotrwałych negatywnych konsekwencji dla zdrowia psychicznego. [Abortion and mental health: Evaluating the evidence](https://pubmed.ncbi.nlm.nih.gov/19968372/). Major B. i in., 2009. American Psychologist, 64(9), s. 863-890. doi:10.1037/a0017497. Speckhard (1985, 1987) developed the rationale for PAS in her doctoral dissertation, in which she interviewed 30 women specifically recruited because they deemed a prior abortion experience (occurring from 1 to 25 years previously) to have been “highly stressful.” Forty-six percent of the women in her sample had second-trimester abortions, and 4% had third-trimester abortions; some had abortions when it was illegal. As noted above, this self-selected sample is not typical of U.S. women who obtain abortions. PAS is not recognized as a diagnosis in the Diagnostic and Statistical Manual of Mental Disorders (DSM) of the American Psychiatric Association (2002).

Dr Dmoch-Gajzlerska, mimo, że jest lekarką z pokaźnym stażem, ponad setką publikacji i własnym czasopismem ginekologicznym, to wciąż powiela obalone już dawno pseudo-medyczne kłamstwa. Jeśli osoba która nie ma znajomości tak podstawowych faktów z własnej dziedziny może sobie pozwolić na jakąkolwiek renomę w polskim środowisku ginekologicznym, to **należy zapytać jaką wiedzą dysponuje reszta takiego środowiska?**

Dr Dmoch-Gajzlerska zapiera się, że wiele kobiet, *"z którymi się spotkała w swojej karierze"* po aborcji potrzebowało pomocy psychologicznej, ba, psychiatrycznej. Nie znając szerszego kontekstu warunków, w jakich znajdowały się te kobiety (i czy w ogóle istnieją) trudno powiedzieć, co tak na prawdę się działo i czy kryzys psychiczny tych osób wynikał jak chce tego dr Dmoch-Gajzlerska z aborcji, czy raczej z obcowania z niewykształconym i oceniającym personelem.

Popularyzowanie mitu o "syndromie postaborcyjnym" jest szkodliwe nawet dla tych kobiet, które przerywają ciąże chciane (np. z przesłanek embriopatologicznych) gdyż buduje wokół nich stygmę. Więcej na ten temat piszemy w naszych [tekstach edukacyjnych](../../../edu/stygmatyzacja.md).

### Hit nr. 5 - Ewa Dmoch-Gajzlerska przekona twojego partnera do ojcostwa!

Pozostając jeszcze na chwilę przy dr hab. Ewie Dmoch-Gajzlerskiej. 

Jak wspominałyśmy wcześniej w trakcie debaty wielokrotnie przewinął się wątek *"roli mężczyzn"*. Panowie dzwoniący do studia (oraz sam prowadzący) wielokrotnie upominali się, że to oni chcieliby mieć w aborcji głos decydujący.

Według nas decyzja o przerwaniu lub kontynuacji ciąży należy tylko i wyłącznie do osoby w ciąży - nie do jej partnera, ojca, księdza itd. To decyzją kobiety jest to czy zaprosi ona swojego "chłopa" do wspólnego podejmowania tej decyzji czy woli zrobić to sama. Chociaż wiemy, że [to co radzimy mężczyznom których partnerki chcą przerwać ciąże](./../../../relacje/dla-mezczyzn.md) nie zawsze im się podoba, to jednak możemy założyć się że perspektywa dr Ewy dla wielu z nich będzie tym bardziej niewesoła:

Specjalistka z Ordo Iuris przekonuje, że mężczyzna **zawsze** (świadomie czy nie) jest gotowy i chętny do tego by zostać ojcem. A co, jeśli *nie* chce być ojcem? Co, jeśli chce by jego partnerka przerwała ciążę? Na takie sytuacje dr Dmoch-Gajzlerskia ma sprawdzony sposób: porozmawia z nim, wytłumaczy, że chce być ojcem i jest już na to gotowy - słowem - przekona go&nbsp;[^8].

[^8]: 02:05:35 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Deklaracja ta musiała wydać się prowadzącemu Robertowi Mazurkowi niebywale zabawna, gdyż zatrzymał się przy niej na dłużej chichocząc.

> \[Mazurek:\] To taki challenge? Proszę Państwa, jeśli ktoś z panów nie chce mieć dziecka, a partnerka/żona chce, to pani profesor zaprasza. Tak?

Dopytywał Mazurek zachęcając "specjalistkę od bioetyki" i "lekarkę z ponad 46 letnim stażem" do zastanowienia się nad tym co mówi. Niestety:

> \[Ewa Dmoch-Gajzlerskia:\] Tak. To jest trudna rozmowa, ale też trzeba podkreślić: ja się z tymi osobami spotykam i jestem w kontakcie, w związku z czym nie maja do mnie żalu, że ja - powiedzmy - przymusiłam. Nie przymusiłam... Podjęli decyzję taką, a nie inną - pod moim wpływem.[^9]

[^9]: 02:06:20 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Tak więc Panowie - Pani doktor wie gdzie mieszkacie, będzie z wami w kontakcie, wywrze wpływ byście mieli dziecko, a potem powie wam, że to była wasza decyzja. :smile:

Przeciwnicy aborcji często straszą: *"będziecie zmuszani do przerywania ciąży, nawet jeśli tego bardzo nie chcecie!"* A wychodzi na to, że rzeczywistość ma się zupełnie na opak i to oni są pierwsi do wymuszania na kimś swojej woli i wizji gotowości na rodzicielstwo.

### Hit nr. 6 - Gdzie te chłopy?

Wątek, który został poruszony w debacie wielokrotnie, to właśnie kwestia roli mężczyzn w aborcji. Już sam Mazurek na wstępie zaznaczał, że *aborcja nie jest wyłącznie sprawą kobiet*&nbsp;[^10], a temat *pokrzywdzonych ojców* przeplatał się przez cały czas trwania debaty.

[^10]: 00:03:20 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Paradoksalnie - gdy mężczyźni poruszają swoją rolę w aborcji - to już na starcie widzą się jako osoby decyzyjne - których opinia i wola bardzo się liczy. Tym czego zdają się nie zauważać, to fakt, że takiego przywileju nie mają ich partnerki.

Jesteśmy w pełni przekonane, że decyzja o aborcji (albo o kontynuacji ciąży) należy wyłącznie do tej osoby, która jest w ciąży. Jednak obecna rzeczywistość nie wygląda wcale tak różowo - w Polsce kobietom aborcji się odmawia, aborcję się kryminalizuje, utrudnia się do niej dostęp, a kobiety, które przerwały ciążę zawstydza się tym faktem.

Gorączkowość panów, którzy już teraz chcieliby mieć prawa, o które walczymy - bez doświadczania wszelkich trudów związanych z naszą obecną sytuacją - wydaje nam się trochę smutna, a trochę śmieszna.

To, jak bardzo mężczyźni potrzebują stawiać się w centrum dyskursu aborcyjnego jest absurdalne. Zdajemy sobie sprawę, że model "prawdziwego mężczyzny" który musi być "ojcem" stawia na nich wielką presję i tym samym trudno im nie przeżywać "ciąży urojonej". Jednak, jeżeli temat *niechcianej ciąży* rzeczywiście by ich dotyczył (tj. jeśli przechodziliby przez 9 miesięczne ciąże), to - nie oszukujmy się - większość z nich raptem nie chciałaby, by ich partnerki, albo lekarki podejmowały za nich decyzje.

### Hit nr. 7 - Ordo Iuris za wyborem?

To pierwszy na liście "hit", który nie jest naszym śmianiem się przez łzy, a rzeczywistym (małym zwycięstwem). Nasza wieloletnia walka o normalizację aborcji doprowadziła do tego, że stało się coś, czego nigdy byśmy nie przewidziały - ekspertka *Ordo Iuris* zaczęła wycofywać się z całkowitego zakazu aborcji.

> Trochę trudno mi o tym mówić, ale powiem: jeżeli w badaniu ultrasonograficznym bądź genetycznym rzeczywiście jest to wada letalna trudno nam bez jej własnej decyzji zmuszać kobietę do czegokolwiek. Ja wiem, że ja bym urodziła takie dziecko. Ale to jest moja suwerenna decyzja - ja jako Ewa Dmoch-Gajzleska. Natomiast ja nie mam prawa komuś narzucać tego, że jeżeli jest wada letalna to kobieta ma podejmować decyzje o kontynuowaniu ciąży, jak również o tym, żeby decydować o przerwaniu.&nbsp;[^11]

[^11]: 01:11:05 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Mówiła dr Dmoch-Gajzlerska. Te słowa zaskakują, bo to właśnie przez naciski takich organizacji jak *Ordo Iuris* w 2020 roku PiS uznał, że przesłanka embriopatologiczna powinna zostać wykreślona. Czy możemy mówić tu o cudownym nawróceniu serca anty-aborcyjnych działaczek? Wątpliwe. Według nas taka "umiarkowana" antyaborcyjna postawa podyktowana jest ogromnym społecznym poparciem dla aborcji&nbsp;[^12]&nbsp;[^13].

Teraz nawet osoby związane z antyaborcyjnym środowiskiem nie mogą sobie pozwolić na medialne wypowiedzi z których wynika, że aborcja *zawsze jest zła* i że kobiety nie powinny mieć zdania. Świadczy to o tym, jak bardzo zmieniły się poglądy społeczeństwa, do którego przystosować muszą się nawet płodziarze, żeby nie wyjść na wariatów.

[^12]: Oko.press [Takiego wyniku jeszcze nie było! Rekordowe poparcie dla aborcji do 12. tygodnia](https://oko.press/rekordowe-poparcie-dla-aborcji-do-12-tygodnia-sondaz-oko-press), 15 listopada 2022
[^13]: Oko.press: [Większość Polek i Polaków poszłaby na referendum. I zdecydowanie wybrała prawo do aborcji](https://oko.press/wiekszosc-polek-i-polakow-wzielaby-udzial-referendum-i-wybrala-legalna-aborcje-sondaz), 30 marca 2023

### Hit nr. 8 - Posłanka PiS ma czelność "troskliwie" wypowiadać się o dramacie kobiet w ciążach z wadami embriopatologicznymi

O aborcji wśród kobiet w ciążach z wadami letalnymi chciała wypowiedzieć się Dr. Anna Orawiec, która jest jedną z niewielu lekarek, które nie boją się mówić o tym, że wspierają kobiety w aborcjach:

> Od czasu zmiany prawa aborcyjnego co najmniej raz w tygodniu rozmawiam z pacjentką, która dokonała aborcji lub chciała jej dokonać. Pani minister powiedziała, że nie wie jak się czuje pacjentka, która nosi w sobie płód z wadami letalnymi. No dla tej pacjentki to jest tragedia. Te pacjentki nie są w stanie sobie poradzić z tym psychicznie nie są w stanie wyobrazić sobie tego, że za chwilę będą czuły ruchy, a potem tego dziecka nie będzie...&nbsp;[^14]

[^14]: 01:13:40 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

W tym momencie weszła jej w słowo posłanka PiSu Katarzyna Sójka, która najwyraźniej nie wstydzi się anty-aborcyjnych działań PiSu:

> Ale są takie pacjentki, które rodzą też dzieci z wadami letalnymi...&nbsp;[^15]

[^15]: 01:14:14 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

I chociaż Anna Orawiec próbowała dokończyć wypowiedź (*"i my tym pacjentkom też towarzyszmy, my ich nie zostawiamy"*) to posłanka PiS nie dała już jej dojść do głosu i przekonywała, że w zasadzie, to każda aborcja będzie dla każdej kobiety dokładnie tak samo traumatycznym i strasznym doświadczeniem (co jest po prostu nieprawdą).

> Myślę, że powinniśmy właśnie porozmawiać o innym aspekcie o aspekcie: opieki psychologicznej, o aspekcie wsparcia emocjonalnego, bo to jest bardzo trudne.&nbsp;[^16]

[^16]: 01:14:36 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Czemu zwracamy waszą uwagę na słowa posłanki PiSu, która chociaż jest zawziętą przeciwniczką aborcji mówi takie "miłe rzeczy"? Bo to nowa narracja, za pomocą której będą dalej starali osiągnąć się to co zwykle - utrudnić dostęp do aborcji. I [nie jest to niestety paranoja i bezpodstawne przypisywanie złych intencji](../../../prawo/anty-aborcyjne-regulacje.md#konsultacje-psychologiczne) - takie praktyki ruch antyaborcyjny pożyczył sobie ze Stanów Zjednoczonych.

Oczywiście wizyty u psychologa są zupełnie naturalne i nie ma w nich nic złego! Osoby, które potrzebują profesjonalnego wsparcia psychologicznego, powinny je otrzymać. Problem pojawia się wtedy, gdy konsultacje psychologiczne lub psychiatryczne stają się obligatoryjne, a dostęp do aborcji jest uzależniony od udziału w takich spotkaniach lub uzyskania w nim "odpowiednich" wyników.

### Hit nr. 9 - W PiSie gumka nigdy nie pękła

Innym ciekawym sloganem powtarzanym przez Katarzynę Sójkę, była łatwość w dostępnie do antykoncepcji, a wręcz konieczność jej stosowania, jeśli nie chce się zajść w ciążę (i wynikająca z tego, według niej, zbyteczność aborcji):

> Dzisiaj w Polsce mamy w pełni dostępną antykoncepcję i uważam, że to jest okej, by kobieta, która nie chce być w ciąży, po prostu stosowała antykoncepcję.&nbsp;[^17]

[^17]: 00:14:36 - [Debata o prawie do aborcji na Kanale Zero...](https://www.youtube.com/watch?v=f20QShuFabU)

Polski są Katarzynie Sójce niezwykle wdzięczne za zgodę na używanie antykoncepcji, ale po tej wypowiedzi pojawiły się pewne obiekcje: Prowadzący Robert Mazurek wytknął posłance hipokryzję, gdyż podczas ostatniego głosowania w sprawie antykoncepcji awaryjnej, Katarzyna Sójka wstrzymała się od głosu.

Posłanka miała oczywiście wymówkę (nie uwzględniono JEJ poprawki, więc nie mogła zagłosować za). Temat jednak wrócił:

> Antykoncepcja - o tym powinniśmy mówić - jest w Polsce dostępna wszędzie w i stu procentach. A antykoncepcja dzisiaj może być w 100% skuteczna.&nbsp;[^18]

[^18]: 01:27:50 [Debata o prawie do aborcji na Kanale Zero...](https://www.youtube.com/watch?v=f20QShuFabU)

I to ten cytat bawi nas najbardziej. **Nie owijając w bawełnę... Czy w PiSie nigdy nie pękła nikomu gumka?**

Zacznijmy od podstawowych kwestii. Żadna forma antykoncepcji nie jest w 100% skuteczna. Nikt nie ma też obowiązku stosowania antykoncepcji, jeśli tego nie chce. Ciąża nie jest *karą* za uprawianie niezabezpieczonego seksu, na którą automatycznie się godzimy.

Terminacja ciąży niezależnie od tego, czy powstała w wyniku zawodnej antykoncepcji, czy jej braku, jest tak samo okej.

Przekrzykiwanie się hasłami w stylu "było się zabezpieczać" przyczynia się jedynie do zawstydzania osób w niechcianych ciążach. I nawet jeśli Pani Poseł naprawdę tak uważa... to te słowa nie wnoszą nic merytorycznego ani w temat aborcji, ani temat antykoncepcji.

Na naszej stronie możecie przeczytać [dziesiątki historii osób, które się zabezpieczały](./../../../mialam-aborcje/index.md) (gumkami, tabletkami, wkładkami), albo usłyszały od lekarzy, że są już bezpłodne i i tak udało im się zajść w niechcianą ciążę.

### Hit nr. 10 - Robert "weź się uspokój" Mazurek

Własną pozycję na liście smaczków zaskarbił sobie w naszej opinii również sam prowadzący. Mamy do niego parę drobnych zastrzeżeń:

* Mazurek niektórym osobom zarówno przerywał jak i pozwalał, by przerywały im inne uczestniczki,
* zamiast zachęcić uczestniczki do sensownej debaty (między sobą) wciągał je w zupełnie niepotrzebne pseudo-filozoficzne bajdurzenia (np. pytając Annę Marię Żukowską, *"czy płód to człowiek?"* i *"czy płód ma prawo do dziedziczenia?"*),
* Mazurek tak bardzo wciągnął się w bycie uczestnikiem rozmowy, że zapominał o moderacji i pozwalał, by debata gubiła wątki,
* w paru momentach postanowił również sam zostać ekspertem od aborcji i zabłysnąć "ciekawostkami", których źródeł nie raczył przywołać,
* tym ekspertem jednak nie był, gdyż bez sprostowania przegapiał momenty, w których uczestniczki mówiły nieprawdę i tezy sprzeczne z badaniami i wiedzą naukową,
* no i to co słychać było w takcie debaty niemal co chwile, Mazurek ma o aborcji swoje bardzo mocne i liczne opinie i nie wstydzi się nimi (nawet jako moderator) non stop dzielić.

Łatwo przyłapać Mazurka na byciu stronniczym, gdy pozwala posłance PiSu zagłuszać pro-aborcyjną lekarkę i nie troszczy się o to, by mogła dokończyć swoją wypowiedź. Łatwo złapać Mazurka za język, gdy mówi antyaborcyjne tezy o tym, że aborcja po 12 tygodniu *"to już hardcore"*. Ale nie ta stronniczość najbardziej nas oburza.

Kwestią, którą może wydawać się z pozoru szczytna, jest cel, jaki ustalił sobie Mazurek. Celem, cytując: miało być *"dokonanie pewnego cudu"* czyli *"kulturalnej rozmowy o aborcji, w której strony się wzajemnie nie pozabijają"* i *"nie poleje się krew"* bo według niego *"nic nie wywołuje takich sporów"* jak aborcja.&nbsp;[^19]

[^19]: 00:02:46 [Debata o prawie do aborcji na Kanale Zero...](https://www.youtube.com/watch?v=f20QShuFabU)

Fakty są jednak takie, że temat aborcji bardzo łączy Polaków i Polki - jak pokazują badania większość z nas jest za aborcją. W młodszych pokoleniach są to liczby zbliżające się do 100%. Mazurek strasząc "sporem i rozlewem krwi" wywołuje Chochoła.

Konflikt w temacie aborcji występuje tylko między nami - społeczeństwem - a konserwatywnymi politykami. Twarzą tego konfliktu i napięcia, są trwające od 2016 roku non-stop pro-aborcyjne protesty. Według nas apel o "grzeczną dyskusję" ze strony Mazurka, to prośba o wycofanie się na pozycje sprzed Czarnych Protestów i Strajków Kobiet.

Apel Mazurka ma też drugie dno, które widać podczas debaty. "Dokonanie cudu grzeczności" nie spowodowało, że rozmowa na Kanale Zero była merytoryczna, mądra ani sensowna. Kulturalność nie zagwarantowała debacie jakości. Przeciwnie - mimo tego, że uczestniczki były non stop dyscyplinowane, to procent aborcyjnych bzdur i mitów nie różnił się znacząco od najgorszych internetowych wojenek i kłótni na Facebooku.

Grzeczność, kulturalność i "ąę" to standard, który ustawia rozmowę o aborcji pod jej przeciwników. Aborcja dla wielu osób nadal jest tematem trudnym i zawstydzającym. Mówienie o jej szczegółach może i często jest wulgarne i proste. W ugrzecznionej na siłę debacie nie ma miejsca na realne ludzkie doświadczenia. 

W takiej świętobliwej, uwznioślonej, umoralnionej i wysublimowanej dyskusji o aborcji najlepiej odnalazłby się ksiądz, albo siedzący za biurkiem filozof-teoretyk. Ale to już miałyśmy.