---
date: 2018-04-17
categories:
  - Kultura
authors: [adt-nat]
tags:
  - Aborcja
  - Poronienie
  - Przeciwnicy aborcji
  - Aborcyjna stygma


postImage: yes
postImagePath: /news/assets/images/dominika-wielowiejska-aborcja.jpg
postImageHeight: 30%
postImageTitle: Dominika Wielowejska uważa, że aborcja nie jest ok
postImageAlt: Dominika Wielowiejska siedzi z poważną miną w czerwonym garniturze z notatkami na kolanach.
postImageSource: yes
postImageSourceText: fot. Cezary Aszkiełowicz / Agencja Wyborcza.pl
postImageSourceUrl: https://wyborcza.pl/magazyn/7,124059,23265880,aborcja-zanim-sie-pozabijamy-mozna-byc-ateista-i-uwazac-ze.html
---

# Wielowieyska podejmie decyzję o aborcji zamiast ciebie - polemika z antyaborcyjnym tekstem w Gazecie Wyborczej { id="wielowieyska-podejmie-decyzje-o-aborcji-za-ciebie-polemika" }

Dominika Wielowieyska 14 kwietnia w Magazynie Świątecznym Gazety Wyborczej postanowiła podzielić się z nami swoimi poglądami na temat aborcji, ocenić nasze strategie, skrytykować i doradzić co powinnyśmy robić lepiej.

<!-- more -->

## Aborcja. Zanim się pozabijamy. Można być ateistą i uważać, że poczęcie to moment, w którym zaczyna się rozwijać ludzkie życie { id="zanim-sie-pozabijamy-aborcja-a-poronienie" }

Dominika Wielowieyska 14 kwietnia w [Magazynie Świątecznym Gazety Wyborczej](https://wyborcza.pl/magazyn/7,124059,23265880,aborcja-zanim-sie-pozabijamy-mozna-byc-ateista-i-uwazac-ze.html) postanowiła podzielić się z nami swoimi poglądami na temat aborcji, ocenić nasze strategie, skrytykować i doradzić co powinnyśmy robić lepiej. Dominika Wielowieyska ma dość kłótni na temat aborcji oraz naszej „niekonsekwencji i braku elementarnej logiki”. Dzięki takim tekstom jak ten, ta kłótnia będzie trwała dalej, a wszystko przez to, że autorka zastosowała w nim manipulację, wykorzystując własne doświadczenie poronienia.

Doceniam podzielenie się doświadczeniem, zwłaszcza takim jakie jest **poronienie, które podobnie jak aborcja jest silnie stygmatyzowane.** Uważam, że w odczarowywaniu tych doświadczeń niezwykle cenne jest mówienie [własnych historii](../../../mialam-aborcje/index.md), pokazywanie innym osobom, że poronienie, aborcja, trudny poród, czy depresja poporodowa są powszechniejsze niż nam się wydaje, a osoby ich doświadczające nie są same.

Jednak dzielenie się **własnym doświadczeniem nie jest i nie może być równoznaczne z głoszeniem prawdy na temat innych doświadczeń.** Dominika Wielowieyska pisze, że doświadczenie poronienia uzmysłowiło Jej, że w temacie aborcji nie ma prostych recept i łatwych rozwiązań. **Poronienie jednak znacznie częściej wiąże się z doświadczeniem straty niż świadome przerwanie ciąży. Aborcja, w przeciwieństwie do poronienia bliższe jest odzyskaniu kontroli, władzy nad własnym ciałem.** Tego Dominika Wielowieyska nie wzięła pod uwagę, a ja obok tego nie mogę przejść obojętnie, również dlatego, że mam doświadczenie aborcji. Piszę o nim, bo czuję się wrobiona.

## Dominiko, moja aborcja była łatwa { id="moja-aborcja-byla-latwa" }

Moje doświadczenie było dosyć łatwe. Mieszkam w dużym mieście, [mam dostęp do informacji,](../../../aborcja/index.md) mam koleżanki, które podpowiedzą co robić, jestem aktywistką a to znacznie ułatwia dostęp do aborcji, bo znam dobrze funkcjonujące prawo, wiem gdzie napisać, zadzwonić, mam świadomość swojego przywileju.

Przerwałam ciążę, **bo po prostu z różnych powodów nie chciałam w niej być, podobnie jak inne osoby, które stanowią 96% wszystkich osób przerywających ciążę.** Przez ani jeden dzień będąc w ciąży nie miałam wątpliwości, że chcę ją przerwać. Przez ani jeden dzień po aborcji nie miałam wątpliwości, że postąpiłam dobrze. **Podobnie jak u 99% osób z doświadczeniem aborcji dominującym uczuciem, który mi towarzyszyło była i jest ulga.** Tymczasem w sobotnim artykule Dominiki Wielowieyskiej czytam, że jest ona ostatnią osobą, która ośmieliłaby się kogokolwiek za aborcję krytykować przy jednoczesnym stwierdzeniu, że _„aborcji powinno być jak najmniej”_, a ja i wszystkie osoby, które przerwały ciąże _„powinny były przejść obowiązkową konsultację z psychologiem”_, którego zadaniem byłoby nas odwieźć od decyzji. Czuję się skrytykowana i oceniona przez Dominikę Wielowieyską.

Pani Dominika Wielowieyska ubolewa nad tym, że _„dziś nikt z nikim nie rozmawia, tylko jedzie do zagranicznej kliniki i przerywa ciążę”_. Autorka artykułu stwierdza, że to jest logistycznie łatwe. **Czytam ten fragment i nie mogę pozbyć się wrażenia, że dla pani Wielowieyskiej to jest za łatwe, że powinno być trudniej, jakby tego trudu było mało.**

## Damy sobie radę bez pozwolenia pani dziennikarki czy katolickiego psychologa { id="nie-potrzebujemy-pozwolenia" }

Osoby z doświadczeniem aborcji **mają swój rozum, mają prawo do podejmowania decyzji dotyczących ich życia, nie potrzebują pozwolenia dziennikarek liberalnych mediów ani psychologicznego nadzoru.** Mamy prawo podejmować decyzję, mamy prawo odczuwać ulgę, tak samo jak mamy prawo aborcji żałować. Nie trzeba nas na siłę przed tym chronić.

Osobę w niechcianej ciąży przed aborcją najbardziej powstrzyma brak pieniędzy na zabieg, a nie psycholog czy psycholożka. Niestety, w Polsce dostęp do aborcji to przywilej i kwestia klasowa. Każde kolejne utrudnienie w postaci przymusowej konsultacji psychologicznej najdotkliwiej uderzy nie we mnie, czy w Dominikę Wielowieyską, ale w osoby w gorszej sytuacji socjalno-ekonomicznej. Chciałabym, żeby dziennikarki o tym pamiętały.

## Płodocentryści { id="plodocentrysci" }

Autorka artykułu pisze, że w dyskusji o aborcji chodzi o odpowiedź na pytanie, [czy mamy do czynienia z dzieckiem](../../../edu/stygmatyzacja.md), czy z pozbawionym praw zlepkiem komórek. Nic bardziej mylnego. **W dyskusji o aborcji chodzi o odpowiedź na pytanie, czy osoba w ciąży ma prawo podjąć decyzję o kontynuacji ciąży.** Od 1989 roku o niczym innym nie rozmawiamy tylko próbujemy ustalić kiedy zaczyna się życie, kiedy zaczyna się człowiek, co jest złe, co dobre, kiedy jest za późno, a kiedy jest odpowiednio wcześnie. W mojej opinii te dyskusje są stratą czasu. Próby ustalenia tego są według mnie ciągłym dyskutowaniem o moralności i stawianiem w centrum zarodka/płodu. A realia są takie, że w podziemiu nikt się nie przejmuje, w którym tygodniu ciąży jest osoba potrzebująca aborcji – jedyne, co się musi zgadzać to kasa.

## Największym utrudnieniem w bezpiecznej aborcji zawsze była bieda { id="bieda-a-dostep-do-aborcji" }

Dostęp do aborcji to kwestia klasowa. Zamiast tracić godziny na dyskusję o początku życia, porozmawiajmy o samotności i potępieniu osób, które szukają możliwości przerwania ciąży. **Zastanówmy się, skąd 4 tysiące złotych na aborcję w prywatnym gabinecie ginekologicznym ma wziąć kobieta, która zarabia najniższą krajową.** Jak ma pojechać do kliniki w Słowacji na trochę ponad dobę, skoro pracuje na umowę zlecenie i nie przysługuje jej płatne zwolnienie lekarskie? No i skąd wziąć te 1800 zł na zabieg w słowackiej klinice? Mam dość filozoficznych rozważań o początku życia i momencie przeistoczenia się płodu w dziecko. Mam dość czytania kolejnych artykułów w liberalnych mediach o tym, że aborcja jest zawsze zła, a kobiety należy przed aborcją chronić. **W cieniu tych dyskusji toczą się prawdziwe aborcyjne historie.** Zróbmy na nie miejsce.

## Czy moje ciało należy do mnie czy do Dominiki Wielowieyskiej? { id="czy-moje-cialo-nalezy-d-dominiki-wielowieyskiej" }

Autorka artykułu nazywa projekt _„Ratujmy Kobiety”_ radykalnym i przyznaje, że głosowałaby za jego odrzuceniem. **Ciekawa jestem jak nazwałaby sytuacje w Kanadzie, gdzie aborcja nie jest regulowana ustawą, a przerwanie ciąży jest zabiegiem medycznym takim, jak każdy inny.** Dla Dominiki Wielowieyskiej, która zrównuje aborcje z kradzieżą, czyli z czynem, który jest zły i powinien być karany, kanadyjskie rozwiązanie jest zapewne nie do zaakceptowania, skoro popiera _„aborcyjny kompromis”_, a hasło _„moje ciało, moja sprawa”_ nazywa radykalnym i kłamliwym. W takim razie czyją sprawą jest moje ciało? Polityków? Dominiki Wielowieyskiej? Kościoła? Kapitału?

Dominika Wielowieyska dzieli nas (osoby za wyborem i przeciwników wyboru) na dwa obozy, a **siebie stawia w środku, jako tę sprawiedliwą i wykazującą się zdrowym rozsądkiem, daje rady, poucza, wyraża rozczarowanie. Oto dokąd zaprowadziło nas trwanie w przekonaniu, oraz pielęgnowanie go, że aborcja to kwestia wyłącznie światopoglądowa i polityczna.** To nie pierwszy raz kiedy przedstawiciele i przedstawicielki liberalnych mediów wyrażają swoje rozczarowanie działaniami aktywistek, aktywistów, niektórych feministek. Do dzisiaj pamiętam, to co się wydarzyło po okładce Wysokich Obcasów _„Aborcja jest ok”_.

Bawi mnie i irytuje jednocześnie, to rozczarowanie liberalnych mediów. **To ciągłe narzekanie, że my – feministki nie spełniamy ich oczekiwań.** To ubolewanie, że nie nie kierujemy się rozsądkiem, że nie udajemy, że chodzi nam o to, by aborcji było jak najmniej i daleko nam do radykalizmu. Od lat to ciągłe oczekiwanie, żebyśmy były gwarancją rozejmu w tym toczącym się sporze. Sęk w tym, że nie jesteśmy i nie będziemy tymi rozjemczyniami. **Też mam oczekiwania do przedstawicielek i przedstawicieli liberalnych mediów, które nie są spełniane. Na przykład takie, by przestały nazywać wszystko co im się w głowie nie mieści „radykalnym”.**

**Chcę, by zaczęły pisać prawdę o aborcji. A prawda jest taka, że aborcja w Polsce jest codziennością.** Prawda jest taka, że większość osób nie żałuje przerwania ciąży i są na to dowody naukowe w postaci badań. Prawda jest taka, że dla większości osób aborcja jest za droga. Jest luksusem, mówi się o niej za rzadko.

Według mnie, zbyt często mówi się o niej językiem polityczek, prawniczek i naukowczyń, czy przedstawicielek liberalnych mediów. Prawda jest taka, że nie mówi się o realiach, że nie ma bezpiecznej przestrzeni do opowiadania o swoim doświadczeniu aborcji. Natomiast komentarzami w stylu „aborcja to zło” od tej prawdy się oddalamy.

**Aborcja to dobro publiczne i kwestia sprawiedliwości socjalno-ekonomicznej.** Aborcja to zabieg medyczny. Powinien być faktycznie dostępny dla tych osób, które go potrzebują. Czy się to Dominice Wielowiejskiej podoba czy nie.