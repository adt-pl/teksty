---
date: 2018-10-22
tags:
  - Macierzyństwo
authors:
  - adt-nat
categories:
  - Mity

tags:
  - Macierzyństwo
  - Aborcja
  - Ciąża

links:
  - plodnosc/macierzynstwo.md

postImage: yes
postImagePath: /assets/images/adt-zamyslona.jpg
postImageSource: no
---

# Czy wszystkie kobiety myślą o aborcji? { id="mysle-o-aborcji" }

## "Myślę o aborcji" - rozważania nad macierzyństwem są częścią naszego życia

Ciąża, aborcja, poronienie, macierzyństwo i inne tematy związane z [płodnością](../../../plodnosc/index.md) są ważnym elementem naszego życia.

Kiedy dorastamy, to jesteśmy w ciągłej *"paranoi ciążowej"* - boimy się, że każdy stosunek zakończy się ciążą albo na skutek fatalnej edukacji seksualnej obawiamy się, że zajdziemy w ciążę, nawet nie uprawiając seksu. Ta paranoja ciążowa postępuje również dalej, tylko mało się o tym mówi.

<!-- more -->

## Hipokryzja wokoł aborcji

Parę tygodni temu rozmawiałam z Claudia Snochowska-Gonzalez, redaktorką niezwykłej książki o aborcji *„A jak hipokryzja”* z 2011 roku (w mojej opinii od tamtej pory nie powstała lepsza książka na ten temat, wracam do niej regularnie, bo wyprzedza ona swoje czasy).

Teksty zebrane w tej antologii doskonale **pokazują, jak postępuje aborcyjne piętno i jest coraz większym problemem.** Rozmowa dotyczyła tej książki i generalnie publicystyki o aborcji. Claudia powiedziała mi, że w książce miał się znaleźć jeszcze jeden tekst, ale z niewiadomych przyczyn to się nie stało, być może nawet nie powstał... Nie mogę się uwolnić od myśli o tym tekście, bo **miał on być o wszystkich aborcjach, których nie żałujemy, choć ich nigdy nie zrobiłyśmy.** Brzmi zagadkowo, prawda?

Nasza rozmowa pokazała mi kolejną odsłonę aborcyjnego doświadczenia. Ta odsłona to wspólnego doświadczenie myślenia o aborcji: 

> rozważania jej, nawet, gdy nie jesteśmy pewne czy w ogóle jesteśmy w ciąży. Czasem strachu o to, co będzie dalej? Czy będziemy żałować podjętej decyzji - niezależnie od tego, jaka ona będzie?

Dzięki temu moje ulubione zdanie _„aborcja jest częścią naszego życia”_ nabrało dla mnie kolejnego znaczenia.

## „Czy można zajść w ciążę nie uprawiając seksu?” { id="ciaza-bez-seksu" }

Kiedy dorastamy, to **jesteśmy w paranoi ciążowej, boimy się, że każdy stosunek zakończy się ciążą albo na skutek fatalnej edukacji seksualnej obawiamy się, że zajdziemy w ciążę, nawet nie uprawiając seksu.** Ta paranoja ciążowa postępuje. Jeszcze jako edukatorka seksualna w Pontonie, wiele razy słyszałam pytania o ciąże *"powstałe na skutek kąpieli w basenie publicznym"* czy *"przez korzystanie z toalety w centrum handlowym"*.

## Ciąża, ciąża, ciąża... można zwariować!

Nastolatki **ciągle słyszą, że ciąża zmarnuje im życie,** nawet od rodziców potępiających aborcję. **Potem, kiedy jesteśmy dorosłe, to nakładana jest na nas presja, żebyśmy w tę ciążę w końcu zaszły,** nawet, jeśli same tego nie chcemy. Ciąża lekarstwem na migrenę! Chodzimy do ginekologów i ginekolożek, ronimy ciąże w atmosferze społecznego tabu, leczymy się na niepłodność, poszukujemy antykoncepcji „po stosunku”, lekarzy i lekarek "bez sumienia"...

To **my** rodzimy, tracimy prace przez zajście w ciążę, żyjemy w przemocowych relacjach, doświadczamy przemocy seksualnej ze strony partnerów, mężów, nie mamy kasy na prywatną opiekę ginekologiczną. 

**I pomimo restrykcyjnego prawa antyaborcyjnego, aborcja nam towarzyszy, często nawet jako myśl o niej, ewentualna ścieżka.** Czasem to nasza tajemnica.

## Chciałam mieć aborcję, ale okazało się, że nie jestem w ciąży

Znam wiele kobiet, które nie mają doświadczenia aborcji, ale w obawie o to, że są w ciąży, czekając na okres, rozważały jej przerwanie. Tygodniami robiły testy ciążowe albo ich nie robiły, by przedłużyć czas życia w słodkiej niewiedzy. Szukały informacji w internecie, doszukiwały się symptomów. 

To nerwowe oczekiwanie na miesiączkę i ulga, gdy wreszcie się pojawia. A potem znowu lęk, bo w programie _„poród z zaskoczenia”_ bohaterki zawsze mają okres, pomimo rozwijającej się ciąży. To oczywiście wycinek rzeczywistości, a nie reguła.

## Czy „tylko ja nie cieszę się z tego, że jestem w ciąży”? { id="nie-ciesze-sie-z-ciazy" }

Kilka lat temu moja koleżanka zaszła w ciążę. Miała stabilną pracę, partnera, szczęśliwy związek i wspólne mieszkanie. **Mimo to, kiedy dowiedziała się o ciąży, to się przestraszyła.** Wizja bycia matką już _do końca życia_ obudziła w niej obawę. Lęk miała wyrysowany na twarzy. 

Dosyć szybko powiedziała partnerowi i rodzicom, **wszyscy cieszyli się mocniej od niej.** Jestem pewna, że jej rodzina zauważyła tę obawę, ale mimo to aborcja chyba nigdy nie pojawiła się w rozmowach. Kontynuacja ciąży i poród były po prostu niepodważalnym faktem.

Pewnego razu, będąc na kawie, rozmawiałyśmy o tym, co będzie dalej. Powiedziała mi, że chciałaby poronić. Przyjęłam to ze zrozumieniem, resztę rozmowy poświęciłyśmy na tematy związane z wywoływaniem poronienia. Nie wspominam tego jako trudnej rozmowy, miałyśmy na pewno ściszone głosy, nie kończyłyśmy zdań, ale generalnie miałam wrażenie, że **już sama rozmowa o możliwości zrobienia aborcji jej pomogła.**

## „Czy jestem złą matką?” { id="czy-jestem-zla-matka" }

Rozważanie aborcji, to z jednej strony szansa na wypowiedzenie lęku, obaw, tego, że nie jest się pewną, a z drugiej strony skonfrontowanie sie z obawą, że będzie się żałować ewentualnej aborcji. 

Zwłaszcza, kiedy wiemy, że i tak tej ciąży nie przerwiemy, to myśli o aborcji zostawiamy tylko dla siebie. Czemu? Bo jeszcze kiedyś nam to ktoś wypomni i okaże się, że rzuca to cień na to, jakimi jesteśmy matkami. I chociaż według badań to właśnie matki najczęściej robią aborcje, to przecież **tak łatwo w patriarchacie zostać ocenioną jako zła matka** – wystarczy nie założyć czapki w zimę albo nie dopiąć kurtki, a co dopiero myśleć o wywołaniu poronienia w trakcie ciąży!

O tym z jakimi wyzwaniami wiąże się macierzyństwo piszemy w tekście [Macierzyństwo to też wybór - jak świadomie zdecydować się na dziecko?](../../../plodnosc/macierzynstwo.md)

Aborcja jest częścią naszego życia. Nawet, gdy nie mamy tego doświadczenia, to ona po prostu jest, była i będzie. **Nie mówmy źle o aborcji, bo nigdy nie wiemy, kiedy same będziemy ją rozważać, kiedy będziemy jej potrzebować.** Rozważanie aborcji to coś, co nas bardzo wszystkie łączy, wspierajmy się w tym.