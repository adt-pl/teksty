---
date: 2022-06-22
categories:
  - Polityka
  - Organizacje aborcyjne
tags:
  - Aborcyjny Dream Team
  - Fakty i mity
  - Prawo
  - Rekomendacje
  - Aborcyjna stygma
  - Aborcja farmakologiczna

links:
  - news/posts/polska/komitet-legalna-aborcja-bez-kompromisow.md
  - news/posts/polska/konferencja-prasowa-komitetu-legalna-aborcja-bez-kompromisow.md

postImage: yes
postImagePath: /news/assets/images/sejm/broniarczyk-przemowienie-tabletki.jpg
postImageHeight: 20%
postImageTitle: Aborcyjny Dream Team w sejmie - przemówienie Natalii Broniarczyk.
postImageAlt: >-
  Natalia Broniarczyk przemawia z mównicy sejmowej trzymając zestaw tabletek aborcyjnych podniesiony wysoko nad głową.
postImageSource: no
---

# Działaczka Aborcyjnego Dream Teamu z mównicy sejmowej tłumaczy, jak zrobić aborcję w domu { id="dzialaczka-adt-z-mownicy-sejmowej-tlumaczy-jak-zrobic-aborcje-w-domu" }

Przy okazji prezentowania projektu obywatelskiego “Legalna aborcja bez kompromisów” w Sejmie po raz pierwszy odbyła się debata o aborcji, w której rozmowa dotyczyła doświadczeń i faktów. Natalia Broniarczyk odpowiadała również na pytania posłów w sprawie projektu Legalna Aborcja Bez Kompromisów.

<!-- more -->

<div class="grid cards dot" markdown>

-   ## Ważne punkty { id="wazne-punkty" }

    - Większość osób nie żałuje aborcji (aż 95%)
    - Nie ma żadnych dowodów na występowanie zaburzeń zdrowia psychicznego, za to odmowa aborcji sprawia, że wzrasta ryzyko wystąpienia depresji
    - Odmowa aborcji sprawia, że osoby w niechcianej ciąży wpadają w spirale biedy
    - Nie ustalimy kiedy zaczyna się życie, ale wiecie co mówią osoby po aborcji? Czuję, że odzyskałam swoje życie. Można powiedzieć, że życie zaczyna się po aborcji
    - Aborcji nie potrzebują tylko te osoby, które uczestniczyły w strajkach. Moment niechcianej ciąży, dwóch kresek na teście ciążowym często weryfikuje poglądy.
    - Organizacje aborcyjne każdego dnia wspierają również katoliczki.
    - Aborcja jest najczęściej stosowanym zabiegiem w ginekologii i bezpieczniejszym niż usuwanie chirurgicznie zębów ósemek
    - Poparcie dla ustawy wg klubów: 88% PO, 38% PIS (stan na czerwiec 2022)
    - Niemal 100% poparcie w grupie wiekowej 30-39 – to ciekawe, że to akurat wiek, kiedy zachodzi się w ciążę najczęściej i decyduje o tym co dalej.
    - 61% osób które robią aborcje mają już dzieci.

</div>

<div class="yt-iframe">
  <iframe title="Natalia Broniarczyk - o bezpiecznym przerywaniu ciąży" width="800" height="450" src="https://www.youtube.com/embed/G5hyPzcpiWY?feature=oembed" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen=""></iframe>
</div>

## Posiedzenie sejmu 22.06.2022 { id="posiedzenie-sejmu-22-06-2022" }

Natalia Broniarczyk nie tylko powiedziała o tym, jak zrobić aborcję tabletkami ale też opowiedziała o swoim doświadczeniu aborcji. Odniosła się też do powracającego pomysłu organizowania referendum w tej sprawie. Wypunktowała, dlaczego podejście parlamentarzystów nie ma wiele wspólnego z rzeczywistością, w jakiej poruszają się działaczki pro-choice.

### Dane Ministerstwa Zdrowia dot. aborcji { id="dane-ministra-zdrowia-dot-aborcji" }

Według danych Ministerstwa Zdrowia w Polsce w 2020 roku przeprowadzono 1076 aborcji regulowanych ustawą z 1993 roku. W ciągu roku od wydania wyroku Trybunału Konstytucyjnego w ramach inicjatywy Aborcja Bez Granic pomogłyśmy w 34 tysiącach aborcji. **Każdego dnia pomagamy ok. 90 osobom w aborcji tabletkami, a 4 osoby dziennie wyjeżdżają z nami do zagranicznej klinik**.

> Lekarki z holenderskich klinik mówią wprost: **Polki to najliczniejsza grupa wśród naszych pacjentek.** Są to pacjentki ze szczególnymi potrzebami, często są pokiereszowane przez to co spotkało je w polskich szpitalach i trzeba je uspokajać i zapewniać, że otrzymają pomoc. Coraz częściej słyszymy, że **do holenderskich klinik przyjeżdżają kobiety w stanie zagrożenia życia.**

### Wpływ ustaw antyaborcyjnych na działaność grup feministycznych { id="wplyw-ustaw-antyaborcyjnych-na-dzialalnosc-grup-feministycznych" }

Jako Aborcyjny Dream Team deklarujemy jasno i niezmiennie: **nie jesteś sama.** Bez względu na wynik poselskiego głosowania będziemy działać tak, jak robiłyśmy to podczas obowiązywania kompromitującej ustawy z 1993 roku i pomagać tak samo, jak po ogłoszeniu wyroku Trybunału Konstytucyjnego. Nie ukrywamy jednak – i to także zostało wytknięte z sejmowej mównicy – że ciężka praca która spoczywa na barkach działaczek, którą robimy na co dzień, należy do obowiązków państwa i systemu ochrony zdrowia.

> Każdego dnia rozmawiamy z osobami, które potrzebują aborcji, albo właśnie są w trakcie. Mówimy im: “wszystko będzie dobrze, aborcja tabletkami jest bezpieczna, nie potrwa dłużej niż kilka godzin, kup sobie leki przeciwbólowe”. Zapewniamy je, że **nie są same, że takich jak one są miliony, że jedna na trzy kobiety przynajmniej raz w życiu zrobiła aborcję.** Słyszymy jak mówią nam, że czują ulgę i jest im wstyd, bo nie czują żalu. 
>
> Wtedy odpowiadamy: “kochana, wszystko co czujesz po swojej aborcji jest ok. Nie musisz się tłumaczyć.”

### Apel do posłów { id="apel-do-poslow" }

Natalia Broniarczyk zaapelowała:

> Szanowni Posłowie, Szanowne Posłanki! Jeśli znacie dziesięć kobiet, to trzy z nich na pewno miały aborcje. To bardzo prawdopodobne, że kochacie te osoby, a o tych aborcjach nie wiecie. **Powiedzenie o swojej aborcji publicznie to przełamanie hipokryzji,** rewolucja, akt odwagi. Katarzyna Bratkowska, Natalia Przybysz, Maria Czubaszek, Ewa Dąbrowska-Szulc i wiele innych tę odwagę miało. Dobrze wiem, że na tej sali są dziś osoby, które mają za sobą doświadczenie aborcji.

## Projekt ustawy "Legalna Aborcja Bez Kompromisów" zakłada { id="projekt-ustawy-legalna-aborcja-bez-kompromisow" }

- prawo do przerwania ciąży do 12 tygodnia bez względu na powód;
- prawo do przerwania ciąży po 12 tygodniu, jeżeli ciąża stanowi zagrożenie dla życia lub zdrowia osoby w ciąży lub jeśli płód nie rozwija się prawidłowo;
- prawo do przerwania ciąży po 12 tygodniu, jeżeli ciąża jest wynikiem czynu zabronionego.

W przypadku aborcji farmakologicznej tabletki mają być dostępne u pracowników ochrony zdrowia lub w aptece.

Zapoznaj się z [całością projektu](./komitet-legalna-aborcja-bez-kompromisow.md).

## Całość przmeówienia Natalii Broniarczyk { id="calosc-przemowienia-natalii-broniarczyk" }

> **Szanowny Marszałku, wysoka izbo,**
> 
> Reprezentuje komitet Legalna Aborcja Bez Kompromisów, ale przede wszystkim chce dziś mówić w imieniu osób, które od lat pomagają w aborcjach. Te osoby wykonują prace, która powinna należeć do państwa i być częścią systemu ochrony zdrowia. W Ustawie antyaborcyjnej uchwalonej w 1993 roku nigdy nie chodziło o zlikwidowanie aborcji w Polsce. Chodziło wam jedynie o o to, żeby osoby potrzebujące aborcji były samotne, czuły wstyd i izolacje. Ustawa z 1993 roku obejmuje jakiś 1% wszystkich aborcji. 99% aborcji to są aborcje z innych powodów, niż te wyróżnione z ustawie z 1993 roku. Wszystkie powody do aborcji są ważne. Bo my jesteśmy ważne.
> 
> **Jako Aborcja Bez Granic każdego dnia pomagamy co najmniej 90 osobom w trakcie aborcji tabletkami, Codziennie 4 osoby wyjeżdżają z naszą pomocą na zabieg aborcji do zagranicznej kliniki. W zeszłym roku wydałyśmy 1,5 miliona złotych na zabiegi aborcji, dla tych osób, których na to nie stać. Tylko w 2021 roku łączna liczba osób, która miała z nami aborcję wynosiła 34 tysiące.**
> 
> ### Niestety są osoby, którym nie udało się pomóc. { id="osoby-ktorym-nie-udalo-sie-pomoc" }
> 
> W 2000 roku Alicja Tysiąc miała prawo do legalnej aborcji, jej przypadek mieścił się w jednej z trzech ustawowych przesłanek. Ale nie mogła znaleźć lekarza. Każdy zasłaniał się klauzulą sumienia. Alicja nieodwracalnie straciła wzrok.
> 
> W 2004 roku zmarła Agata Lamczak. Była w 5 miesiącu chcianej ciąży, kiedy zdiagnozowano jej chorobę nowotworową. Jej również odmówiono aborcji, umierała na oczach matki.
> 
> W 2008 roku 14 letnia Agata z Lublina była prześladowana przez organizacje antyaborcyjne, bo nie chciała jako dziecko w ciąży. Jej matkę pozbawiono praw rodzicielskich tylko dlatego, że próbowała pomóc swojej córce uzyskać dostęp do aborcji.
> 
> W 2014 roku dr Chazan oszukiwał swoją pacjentkę, ukrywał przed nią wady płodu, by zmusić ją do kontynuowania ciąży, porodu. Zmusił ją do patrzenia na śmierć swojego dziecka.
> 
> W 2021 zmarła 30letnia Iza z Pszczyny. Osierociła 10letnią córkę. W początkowej fazie sepsy pisała ze szpitala „**Mamo, leżę tu jak jakiś inkubator”**. Nad ranem zmarła. Politycy, którzy są odpowiedzialni za to morderstwo, wmawiają nam, że to zaniedbanie lekarzy, a lekarze wmawiają nam, że to zaniedbanie polityków. A my w cieniu waszych awantur robimy aborcje.
> 
> **Czy was to w ogóle obchodzi?**
> 
> ### Wasz krzyk przebił ciszę politycznej hipokryzji { id="wasz-krzyk-przebil-cisze-politycznej-hipokryzji" }
> 
> Te kobiety są bohaterkami, bo pomimo doznanej krzywdy, zdecydowały się nagłośnić swoją historię w trosce o nas wszystkie. Dziękujemy Wam i tym, które Was wspierały. Wasz krzyk przebił ciszę politycznej hipokryzji.
> 
> Politycy i polityczki głosując dziś za legalną aborcją mają szanse przywrócić Wam poczucie sprawiedliwości i zadośćuczynić krzywdzie. Nie zwróci to nam tych, które umarły, ale daje nadzieje, że Iza z Pszczyny i Agnieszka z Częstochowy będą ostatnimi ofiarami tego zakazu.
> 
> Mieć w Polsce aborcje to być bohaterką. Bohaterkami są też wszystkie osoby, które znajdują sposoby żeby aborcje w Polsce mieć, na przekór stygmatyzacji. Te bohaterki przerywają ciąże w trosce o dzieci, które już mają. 61% kobiet mających doświadczenie aborcji to matki. Te bohaterki to kobiety, które codziennie zamawiają tabletki aborcyjne i biorą je we własnych domach, wyjeżdżają za granicę na zabiegi, pożyczają sobie na nie pieniądze i mają odwagę poprosić o wsparcie.
> 
> Polski zakaz aborcji jest jedną z najbardziej okrutnych ustaw antyaborcyjnych. Co z tego, że nie karze nas za nasze własne aborcje, kiedy ściga te osoby, które nam pomagają? Kiedy służy temu, żebyśmy robiąc aborcję były pozbawione wsparcia?  Na szczęście są grupy, które pomimo tego prawa zdecydowały się wspierać osoby potrzebujące aborcji. Jedna z nas, Justyna Wydrzyńska, która jest tutaj dzisiaj na sali, jest oskarżona o pomoc w aborcji.  Justyna pomogła kobiecie, którą terroryzował własny mąż. Justyna wysłała jej swoje tabletki aborcyjne. 14 lipca odbędzie jej się druga rozprawa sądowa. Grożą jej trzy lata więzienia, za to, że stoi po stronie empatii i pomaga w aborcjach.
> 
> ### Aborcyjna rzeczywistość { id="aborcyjna-rzeczywistosc" }
> 
> **Tak Wysoka Izbo, Szanowny Marszałku wygląda rzeczywistość aborcyjna w Polsce.** Prawo nie powstrzymuje osób w niechcianych ciążach przed aborcją. Kobieta w niechcianej ciąży myśli przede wszystkim o tym jak znaleźć dostęp do aborcji, ile to będzie kosztować i czy ją na to stać. I ona zrobi aborcję, niezależnie od tego, jakie jest prawo. Do polityków i polityczek proponujących referendum aborcyjne chcę powiedzieć jedno: jedyne słuszne referendum aborcyjne odbywa się w prywatnej łazience nad pozytywnym wynikiem testu ciążowego. Mają one 100-procentową frekwencję, nie ma złych odpowiedzi a pytanie jest proste: **czy chcę kontynuować tę ciążę?** Tu się nie da się zrobić reasumpcji. Czy chcecie czy nie, **to nie jest Wasza sprawa.**
> 
> Wiem o czym mówię, bo pamiętam jak sama byłam w niechcianej ciąży. Nie sprawdzałam wtedy kodeksu karnego ani katechizmu. Pierwsze co zrobiłam, to zajrzałam na stan konta i sprawdziłam cenniki słowackich klinik. Szybko przekonałam się, że aborcja w klinice jest poza moim zasięgiem. Wtedy nie działała jeszcze Aborcja Bez Granic, która pomaga w opłaceniu zabiegu. Zamówiłam tabletki i miałam aborcję w piątkowy wieczór. Po wszystkim byłam bardzo głodna, zamówiłam pizzę a uczucie ulgi było nie do opisania.
> 
> Większość osób nie żałuje swojej aborcji. Ja również nigdy jej nie żałowałam. Moje aborcyjne doświadczenie było dobre, bo miałam wsparcie przyjaciółki, Kobiet w Sieci, chłopaka, który ze mną był i ani razu nie podważał mojej decyzji i życzę tego wszystkim, które będą potrzebować aborcji.
> 
> Dlatego sama staram się to wsparcie dawać. Każdego dnia rozmawiamy z osobami, które potrzebują aborcji, albo właśnie są w trakcie. Mówimy im: wszystko będzie dobrze, aborcja tabletkami jest bezpieczna, nie potrwa dłużej niż klika godzin, kup sobie leki przeciwbólowe. Zapewniamy je, że nie są same, że takich jak one są miliony, że jedna na trzy kobiety przynajmniej raz w życiu zrobiła aborcję. Słyszymy jak mówią nam, że czują ulgę i jest im wstyd, bo nie czują żalu. Wtedy odpowiadamy: **kochana, wszystko co czujesz po swojej aborcji jest ok. Nie musisz się tłumaczyć.**
> 
> Szanowni posłowie, Szanowne posłanki! Jeśli znacie 10 kobiet to trzy z nich na pewno miały aborcje. To bardzo prawdopodobne, że kochacie te osoby, a o tych aborcjach nie wiecie.
> 
> Powiedzenie o swojej aborcji publicznie to przełamanie hipokryzji, rewolucja, akt odwagi. Katarzyna Bratkowska, Natalia Przybysz, Maria Czubaszek, Ewa Dąbrowska Szulc i wiele innych tą odwagę miało.
> 
> ### Aborcja to nie pogląd polityczny { id="aborcja-to-nie-poglad-polityczny" }
> 
> Dobrze wiem, że na tej sali są dziś osoby, które mają za sobą doświadczenie aborcji. Czy odważycie się ze mną podnieść rękę i pokazać, jak powszechne jest to doświadczenie? (policzyć w głowie do 10)
> 
> Aborcje to bardzo demokratyczne doświadczenie – łączy osoby o różnych poglądach, wierze, miejscu zamieszkania, poziomie sprawności fizycznej, wykształcenia czy wieku. Aborcji nie potrzebują tylko te osoby, które uczestniczyły w strajkach kobiet. Moment dowiedzenia się o niechcianej ciąży, tych dwóch kresek na teście ciążowym często weryfikuje poglądy. Wtedy okazuje się, że „moje życie” jest ważniejsze niż przekonania. Wtedy okazuje się, że „moja sytuacja jest wyjątkowa”.
> 
> Możecie wierzyć lub nie, ale aborcje robią też katoliczki, a my w Aborcji Bez Granic je w tym wspieramy. Potem dzwonią do nas i mówią, że dzięki aborcji mogły zacząć swoje życie od nowa, odzyskały sprawczości, uwierzyły, że mają prawo o sobie decydować. Czasem mówią nawet, że skoro bóg jest dobry, to na pewno chce dla nich jak lepiej. A aborcja była dla nich najlepszym rozwiązaniem.
> 
> Po 22 października 2020 r., kiedy trybunał zaostrzył kolejny raz prawo antyaborcyjne w Polsce, zaczęły się do nas odzywać osoby, u których wykryto wady płodu. Te osoby ratunek znajdują najczęściej w Holandii, gdzie aborcja jest dostępna do 22 tygodnia. Kosztuje 1000 euro, ale do tego należy doliczyć koszt podróży i pobytu. Kobiety w ciąży ze stwierdzonymi wadami płodu mówią: czemu muszę wyjeżdżać do obcego kraju, czuć się jak uciekinierka, dlaczego nie mogę tego zrobić u siebie w szpitalu a po wszystkim jak najszybciej wrócić do domu? Lekarki z holenderskich klinik mówią wprost: polki to najliczniejsza grupa wśród naszych pacjentek, są to pacjentki ze szczególnymi potrzebami, często są pokiereszowane przez to co spotkało je w polskich szpitalach i trzeba je uspokajać i zapewniać, że otrzymają pomoc. Coraz częściej słyszymy, że do holenderskich klinik przyjeżdżają kobiety w stanie zagrożenia życia. Polska polityka antyaborcyjna sprawiła, że do lekarza trzeba chodzić z numerem prawniczki, najlepiej z numerem prawniczki Federy, która podpowie pacjentce jakie są jej prawa, a lekarza przekona, że musi ratować życie pacjentki.
> 
> Szanowne Posłanki, legalna, dostępna i darmowa aborcja to nasza wspólną sprawa. Zagłosujcie dziś w zgodzie z rzeczywistością aborcyjną i potrzebami społecznymi. Zagłosujcie na tak, nie tylko dla siebie samych, ale też dla swoich sióstr, matek, córek, sąsiadek i przyjaciółek. Dla listonoszki, która przynosi wam pocztę dla Pani z sejmowej kawiarni u której zamawiacie kawę. Dla pani sprzątającej sale sejmowe i pracownic administracji. Dla nauczycielki waszych dzieci. Dla pielęgniarki strajkującej pod Sejmem. Dla Siostrzenicy, którą widujecie przy rodzinnym stole. Dla dziewczyny swojego syna. Dla uchodźczyni, która uciekła do Polski przed wojną. Bliskie wam kobiety mogą kiedyś potrzebować aborcji. Zagłosujcie na tak dla siebie i dla nich. A jak zagłosujecie na nie, to do kogo zadzwonicie, gdy same będziecie potrzebować aborcji?
> 
> Szanowni Posłowie, czas w końcu wziąć odpowiedzialność za swoje decyzje, które mają bezpośredni wpływ na nas wszystkie. **Dla Was to tylko głosowanie, a dla nas to kwestia naszego życia. Wasza moralność nie jest ważniejsza od naszych potrzeb, naszych decyzji.**
> 
> Projekt legalnej aborcji składałyśmy w dzień matki, bo matki mają aborcje. Jutro jest dzień ojca. Jutro macie szanse dać swoim córkom ważny prezent: oddać nam godność zabraną w 1993 roku, przywrócić nam sprawczość, zwrócić prawo i sprawiedliwość. Możecie pokazać im, że ufacie ich decyzjom i wierzycie, że to one najlepiej wiedzą, czego chcą i czego potrzebują.
> 
> Bo my – jesteśmy w stanie o sobie decydować. **I będziemy o sobie decydować.** I decydujemy o sobie każdego dnia bez Waszego pozwolenia.
> 
> **Głosując na tak możecie w końcu się od nas odczepić i zaakceptować fakt, że aborcje się dzieją, albo możecie dalej być hipokrytam**i. Nie wy decydujecie i nie wy jesteście w tej sprawie najważniejsi. Nie macie prawa niczego nam zabraniać i niczego nam kazać.
> 
> ### „Każdy wie, jak zrobić aborcję” { id="kazdy-wie-jak-zrobic-aborcje" }
> 
> Teraz zwracam się do prezesa Jarosława Kaczyńskiego – żaden polityk nigdy nie był tak blisko prawdy, jak Pan, gdy mówił Pan, o tym, że każdy w Polsce wie, jak zrobić aborcje. Miał Pan rację, przyznając, że wasze decyzję nie mają żadnego realnego znaczenia. Szanowny prezesie, mówił Pan o ludziach na tej sali – powiedział pan prawdę o sobie, o swojej warstwie społecznej i swoich kolegach – na zewnątrz nie każdego stać na wyjazd za granicę. Nie każdy ma opiekę do dzieci, nie każdy ma etat, nie każdy ma wolne na żądanie. Na szczęście istnieją tanie, łatwo dostępne tabletki aborcyjne.
> 
> ### WHO { id="who" }
> 
> Światowa Organizacja Zdrowia mówi, że aborcja tabletkami jest bezpieczna i można używać ich samodzielnie. To są tabletki do aborcji farmakologicznej. Nazywają się mifepristone i misoprostol. Mifepristone połykasz a 24 godzin później do policzkowe wkładasz cztery tabletki misoprostolu. Bezpieczny zestaw możesz zamówić z Women help Women. Będziemy przy tobie jeśli tego potrzebujesz. Aborcja tabletkami jest bezpieczna i nie jest przestępstwem, nic ci nie grozi za przerwanie własnej ciąży. Nie kupuj tabletek od handlarzy z internetu, bo wślą ci zwykły paracetamol i ograbią z pieniędzy.
> 
> Jeśli potrzebujesz wsparcia w aborcji za granicą, nie stać cię na zabieg dzwoń na Aborcje Bez Granic 22 29 22 597.

Podsumowała Natalia Broniarczyk