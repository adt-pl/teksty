---
date: 2024-11-05
time: 21:40
authors:
  - adt
categories:
  - Organizacje aborcyjne
  - Polityka
tags:
  - Aborcyjny Dream Team

postImage: no
---

# Miała być dekryminalizacja. Będzie gorzej! Stanowisko org. pomagających w aborcjach.

## Jutro kolejne czytanie nowej ustawy (anty)aborcyjnej

Podczas jutrzejszego posiedzenia Sejmu odbędzie się kolejne czytanie i głosowanie nad ustawą o *“częściowej dekryminalizacji”* aborcji które zadecyduje, czy wróci ona do komisji sejmowej. 

Nistety, projekt ustawy który miał być dobry dla kobiet, został przekształcony na kolejny anty-kobiecy bubel. Zamiast dekryminalizacji mamy więc kolejne straszaki i podbijanie kar.

Przeczytaj oświadczenie organizacji aborcyjnych na ten temat.

<!-- more -->

## Stanowisko organizacji pozarządowych ws. ustawy o "częściowej dekryminalizacji"

!!! quote "STANOWISKO ORGANIZACJI POMAGAJĄCYCH W ABORCJACH W SPRAWIE USTAWY O CZĘŚCIOWEJ DEKRYMINALIZACJI"

    Podczas najbliższego posiedzenia Sejmu, ustawa o częściowej dekryminalizacji aborcji będzie ponownie czytana i głosowana, by ponownie wrócić do komisji sejmowej. Po wprowadzonych zmianach ustawa nie znosi już kar za przeprowadzenie aborcji, a jedynie wprowadza ich reformę. 
    
    **Obecny kształt ustawy nie jest dekryminalizacją aborcji, ale jedynie reformą kryminalizacji.**

    Tymczasem Światowa Organizacja Zdrowia rekomenduje w swoich wytycznych pełną dekryminalizację, czyli uwolnienie aborcji od przepisów karnych, ale też niepotrzebnych regulacji prawnych, które mają być nieuzasadnioną barierą. Liczne badania pokazują, że karanie za aborcję czy pomoc w aborcji sprawia, że obniża się poziom opieki medycznej i bezpieczeństwa pacjentek. Osoby potrzebujące aborcji, w trakcie poronień później zgłaszają się po opiekę medyczną, obawiają się kontaktu z systemem ochrony zdrowia, mają niższe oczekiwania wobec jakości usług medycznych.

    Bardzo wierzyłyśmy w ustawę o dekryminalizacji aborcji w jej pierwszym kształcie, jednak po drodze wprowadzono do niej zmiany sprzeczne z nauką, licznymi rekomendacjami organizacji eksperckich takich WHO czy FIGO (International Federation of Gynecology and Obstetrics). Pominięto w tym zakresie również szereg uwag ekspertek i doradczyń, które były zgłaszane w trakcie prac komisji nadzwyczajnej ds. projektów aborcyjnych. 

    Wiemy, że rząd to koalicja różnych ugrupowań, ale niestety temat naszego życia i zdrowia ponownie jest przedmiotem handlu politycznego. Poglądy konserwatystów okazują się ważniejsze niż potrzeby społeczne, nauka czy prawa człowieka.

    Mamy dosyć kompromisów w sprawie naszych ciał, w sprawie naszych żyć! Zasługujemy na znacznie więcej. Zasługujemy na pełną dekryminalizację aborcji.

    Zasługują na nią również **osoby w ciąży powyżej 12 tygodnia ciąży, które w ustawie głosowanej przez Sejm zostały zignorowane. To właśnie im dekryminalizacja aborcji jest najpilniej potrzebna,** tymczasem polskie parlamentarzystki i parlamentarzyści nie tylko nie planują usunąć przestępstwa za przerwanie czyjejś ciąży po tym terminie, ale **podnoszą wysokość kary z 3 do 5 lat.** 

    Państwo w dalszym ciągu nie zapewnia bezpieczeństwa osobom robiącym aborcje, a ustawa w obecnym kształcie nie będzie zapobiegać sytuacjom, w których personel medyczny celowo zwleka z wykonaniem aborcji do momentu bezpośredniego zagrożenia życia kobiety, aby zmieścić się ścisłych w ramach prawnych.

    Reforma kryminalizacji w proponowanym kształcie sprawi, że osoby potrzebujące aborcji dalej będą narażone na dodatkowe koszty i trudności logistyczne związane z poszukiwaniem bezpiecznej aborcji, w tym podróżowania za granicę w stanie zagrożenia zdrowia i życia, stygmatyzację i stres. Dalej niemożliwe będzie zapewnienie osobom potrzebującym aborcji prywatności i poczucia bezpieczeństwa, swobody w  poszukiwaniu informacji i wsparcia w aborcji bez strachu przed prawnymi reperkusjami. Osoby wspierające w aborcjach w dalszym ciągu będą obawiały się organów ścigania, a lekarze dalej będą się wykręcać, że mają związane ręce i boją się prokuratora.

    Polityczki, politycy! Przestańcie handlować naszym zdrowiem, kierujcie się nauką i prawami człowieka. Nie wprowadzajcie byle czego, tylko po to, by pokazać sprawczość. Sukces polityczny jest dla was istotny, ale nigdy nie powinien być ważniejszy od naszego zdrowia i bezpieczeństwa.

    Podpisano przez grupy pomagające w aborcjach osobom mieszkającym w Polsce

    * Aborcyjny Dream Team
    * Aborcja Bez Granic
    * Legalna Aborcja 
    * Prawniczki Pro Abo 
    * Łódzkie Dziewuchy Dziewuchom 
    * Kobiety w Sieci 
    * Supporting Abortions for Everyone - S.A.F.E
    * Abortion Network Amsterdam 
    * Pomagaczki Aborcyjne
    * Ciocia Czesia
    * Martynka
    * Dziewuchy Dziewuchom
    * Women Help Women 
    * Toruńska Brygada Feministyczna
    * Ciocia Basia
    * Ciocia Wienia