---
date: 2023-03-30
categories:
  - Mity
tags:
  - Aborcyjna stygma
  - Płodność
  - Fakty i mity

authors:
  - adt

links:
  - aborcja/za-granica/index.md
  - aborcja/w-domu/drugi-trymestr.md

postImage: yes
postImagePath: /news/assets/images/za-pozno-na-aborcje.webp
postImageTitle: Zbita klepsydra i wielki znak ?! na tle kolejnych tygodni ciąży - 12, 13, 14, 15 itd.
postImageSource: no
---

# Czy 12. tydzień to już za późno na aborcje? { id="aborcja-w-poznej-ciazy" }

Wiele osób, które uważają, że aborcja w pierwszych tygodniach ciąży jest w porządku, zatrzymuje się gdy słyszy: *"14., 13., 12. tydzień"*, *"drugi, trzeci trymester"* czy *"7., 6. miesiąc ciąży"*. 

Dlaczego? Czy 12 tydzień drastycznie różni się od 11? Czy decyzja o aborcji pod koniec piątego miesiąca jest kompletnie inną decyzją niż ta podjęta w połowie szóstego? Rozmawiając na te tematy słyszymy czasem odpowiedź: *"no ale to już późna ciąża..."*. Skąd wzięła się ta koncepcja i jak to jest z tymi tygodniami naprawdę?

<!-- more -->

## Czy aborcja w drugim trymestrze to skandal? { id="tabu-drugiego-trymestru" }

Aborcja w drugim trymestrze jest obarczona jeszcze większą stygmą, krytyczną oceną medialną, oraz lekarską niechęcią niż aborcje wykonywane w pierwszych tygodniach. 

Przeciwnicy aborcji uważają, że przerwanie *"zaawansowanej ciąży"* jest *"jeszcze gorsze"*, niż przerwanie jej w pierwszych miesiącach. Czy mają ku temu podstawy?

### Aborcja o której się nie debatuje

Tabu związane z aborcją po 12. tygodniu doprowadza do tego, że populistycznie wymazywana jest projektów ustaw, znika z politycznych debat, a czasem nawet z trudem znajduje poparcie w "środowisku feministycznym".

Doprowadza to do błędnego koła - aborcje po drugim trymestrze stają sę jeszcze bardziej niewidoczne, a ich realia zostają zastąpione przez mity na ich temat. Koniec końców stygma, mity i mistyka wokół nich tylko rośnie.

Przerwijmy ten cykl i przyjrzyjmy się u źródła jak wyglądają i z czym wiążą się w rzeczywistości aborcje, które określane są krzywdzącym terminem *"późnych"*?

### Krwawe i drastyczne zdjęcia { id="drastyczne-zdjecia" }

Podział na aborcje "łatwe" i "zbyt trudne" (czy to medycznie czy etycznie) wynika dla wielu ludzi z tego, że aborcja po 12 tygodniu *wygląda inaczej*. I to prawda - tak, szczerze mówiąc, w drugim trymestrze pojawia się sporo krwi. Aborcja w drugim trymestrze przebiegiem przypomina poród, bo najpierw odchodzą wody, a potem wydalany jest płód. 

Ale, ale! Chociaż wiele osób uważa, że taka aborcja wygląda drastycznie, **to nie sprawia, że jest ona niebezpieczna czy trudniejsza w przeprowadzeniu. Nie jest.** 

Współczesne metody aborcji są o wiele bezpieczniejsze niż sam poród (który również - dla wielu osób - wygląda dramatycznie i nieestetycznie, a prawnego zakazu się nie doczekał). Z samych powodów estetycznych anorcje po II trymestrze nie zasługują na skandalizujące przedstawienia medialne.

### Trudne okoliczności { id="trudne-okolocznosci" }

Aborcje w drugim trymestrze ciąży często wiążą się z zupełnie innymi okolicznościami, niż te wcześniejsze.

* To są te aborcje, których nie chciano przeprowadzić w szpitalach (często także wtedy, gdy spełnione były przesłanki do terminacji w oparciu o przepisy obowiązującej ustawy, ale lekarze *"grali na czas"*).
* To aborcje w przypadku ciąż, w których poważnych wad płodu nie dało wykryć się wcześniej.
* Te aborcje to często też wypadkowa kumulacji różnych problemów: 
    * od finansowych, związanych ze złą i niestabilną, niskopłatną pracą, 
    * poprzez młody wiek, nieregularny cykl miesiączkowy, niską świadomość funkcjonowania własnego organizmu, 
    * aż po życie w przemocowej relacji, w której nie ma się prawa do niczego, a zwłaszcza do własnego ciała, intymności i  płodności.

Media często skupiają sie na tych trudnych okolicznościach i wiążą je bezpośrednio z samym zabiegiem aborcji. Pojawia się tu bezpodstawne i **błędne** myślenie: *"duże trudności w życiu muszą powodować, że sama decyzja o aborcji __też__ będzie trudna"*.

Te dwie sprawy należy jednak rozdzielić - czym innym są problemy życiowe, trudności związane z ciążą, a czym innym aborcja, która dla wielu kobiet stanowi wyjście z trudnej sytuacji. Jak pokazują badania - wyjście które w zdecydowanej większości przypadków przynosi uczucie ulgii.

Każda historia jest inna i nie można automatycznie łączyć dramatycznych okoliczności i rzekomej "tragedii" aborcji.

Nie należy też zakładać, że aborcje w drugim trymestrze ciąży robi się *tylko* w trudnej sytuacji życiowej. Każda osoba zdolna do zajścia w ciążę może znaleźć się w sytuacji, w której będzie potrzebować aborcji w drugim trymestrze - nawet mając zdrowe, bezpieczne i świetnie poukładane życie.

## Czy mówienie o aborcji w "zaawasowanej ciąży" ma sens? { id="haslo-zaawansowana-ciaza" }

Śledzenie kalendarza i rozwoju płodu ma sens tylko wtedy, gdy dziecka *chcemy*. W sytuacji, gdy chcesz *przerwać* ciążę, określenie w którym tygodniu jesteś, jest mniej ostotne i po prostu pomaga w wyborze najlepszej metody aborcji.

Ważnymi terminami w tym przypadku będzie 12, 13 i 14 tydzień ciąży (czyli początek drugiego trymestru), w którym aborcję farmakologiczą można zastąpić&nbsp;[^1] metodą próżniową&nbsp;[^2] (chociaż aborcja jedynie tabletkami [jest nadal możliwa](../../../aborcja/w-domu/drugi-trymestr.md)). W 28., 29., 30. tygodniach ciąży oraz kolejnych (czyli w trzecim trymestrze), stosuje się metodę chirurgiczną D&X&nbsp;[^3].

Mówienie, że aborcja po 12. tygodniu to aborcja w "późnej ciąży" nie ma sensu. Może to fałszywie sugerować, że na przerwanie ciąży jest już *"za późno"* i w związku z tym "nie powinno się do niej dopuścić". Ale decyzja o przerwaniu ciąży to nie pociąg, na który można się spóźnić. To nasza decyzja, od początku do końca. Niezależnie od tygodnia należy ona do ciężarnej kobiety.

## Skąd granica 12. tygodnia? { id="skad-granica-12-tygodnia" }

Dopuszczalność aborcji do 12. tygodnia to arbitralna decyzja, najczęściej polityczna, motywowana względami ideologicznymi, kompromisami międzypartyjnymi lewicy z prawicą, a potem narzucana społeczeństwu. Polskie ginekolożki i ginekolodzy – zwłaszcza ci, sojuszniczo nastawieni wobec osób mogących zajść w ciążę – powinny o tym wiedzieć i domagać się szerszego dostępu do aborcji.

Termin 12 tygodnia nie jest uzasadniony ani medycznie, ani społecznie, a jego umacnianie powoduje jedynie to, że odsyłamy z kwitkiem do zagranicznych klinik osoby, które z różnych powodów nie załapią się na ten arbitralny termin.

### Jak wygląda aborcja po 12. tygodniu ciąży { id="aborcja-po-12-tygodniu" }

Aborcja po 12.tygodniu ciąży odbywa się za pomocą jednej z trzech metod:

1. farmakologicznej
2. próżniowej
3. chirurgicznej

Metoda farmakologiczna może odbywać się w domu osoby w niechcianej ciąży - jej dokładny opisz przedstawiamy w tekście ["Przebieg aborcji farmakologicznej w II trymestrze"](../../../aborcja/w-domu/drugi-trymestr.md).

Zabieg aborcji próżniowej odbywa się w klinice i trwa od 5 do 15 minut. Odbywa się przy znieczuleniu ogólnym. Można po niej, jeszcze tego samego dnia, wrócić do domu. Ryzyko powikłań, gdy jest wykonywana przez doświadczonego lekarza jest bliskie zeru, a jedynym, na co kobieta po tej aborcji musi uważać, to nieprowadzenie pojazdów ze względu na wpływ środków przeciwbólowych.

Aborcję metodą chirurgiczną wykonuje się przeważnie w III trymestrze. Czyli generalnie w przypadkach, gdy płód jest zbyt duży, aby być usunięty poprzez inne metody aborcji, lub gdy występują poważne problemy zdrowotne matki lub płodu. Procedura D&X zwykle trwa około dwóch dni - pierwszy dzień przygotowuje do zabiegu poprzez stopniowe rozszerzenie szyjki macicy, a drugi polega na usunięciu części ciała płodu z macicy przez kanał szyjki macicy. Ta procedura również odbywa się przy znieczuleniu ogólnym lub miejscowym. Tak, jak w wypadku aborcji próżniowej, możliwe jes wypisanie kobiety do domu tego samego dnia po zabiegu, jednak w niektórych klinikach pozastawia sie ją na noc do obserwacji w szpitalu. Ryzyko powikłań również jest bliskie zeru, gdy wykonuje ją przeszkolony personel medyczny, a niezwykle rzadkie powikłania są łagodne i łatwe do leczenia.

## Dlaczego nie słodzimy o "późnej aborcji"? { id="bez-ogrodek" }

Nie zakłamujemy przebiegu aborcji w żadnym jej momencie, gdyż kobieta w niechcianej ciąży ma prawo wiedzieć, jak będzie wyglądać ten proces. Wynika to z szacunku do jej autonomii. Kobiety nie są ani ofiarami, ani dziećmi, tylko osobami odpowiedzialnymi i zdolnymi do podejmowania decyzji. 

Niestety, - nie tylko w polskich szpitalach - często mają za sobą doświadczenie aroganckiego traktowania, zatajania faktów przez personel medyczny. Często czują się jak problem. Nie chcemy tego. Dlatego również o aborcji w II trymestrze mówimy szczerze.

Aborcja po 12. tygodniu, zwłaszcza wykonywana samodzielnie w domu, jest związana z widokiem krwi. "Drastyczne" - zdaniem niektórych - obrazki to jednak nie powód, żeby zakazywać zabiegu.

### Domowe aborcje pod koniec drugiego trymestru wymagają wsparcia osoby trzeciej { id="wsparcie-w-aborcji" }

Ostatnią fazą aborcji w drugim trymestrze jest wydalenie łożyska. To ważne, żeby właśnie w tym momencie ktoś nam towarzyszył. Rolą tej osoby jest wezwanie pomocy medycznej w sytuacji, gdyby wystąpiło silne krwawienie. 

Nie każda z nas może jednak liczyć na takie wsparcie i akceptację od bliskich. Jeśli jesteś w takiej sytuacji i nie możesz polegać na swoich bliskich, możesz liczyć na nas i inne [sprawdzone grupy aborcyjne](../../../alternatywy.md), które udzielają kompleksowej pomocy i wsparcia w przerwaniu ciąży. 

Aborcja Bez Granic pomaga w wyjeździe za granice w przypadku aborcji po 12. tygodniu. Niemal wszystkie aborcje Polek w drugim trymestrze spoczywają na barkach organizacji feministycznych, na zagranicznych systemach ochrony zdrowia i pieniądzach darczyńców.

## Kiedy potrzebna jest pomoc lekarza? { id="kiedy-pomoc-lekarza" }

Jako ekspertki w dziedzienie bezpiecznej aborcji często mówimy lekarzom:

> W pierwszym trymestrze ciąży poradzimy sobie bez was drodzy lekarze – mamy mizoprostol. Jednak to właśnie do aborcji w drugim i trzecim trymestrze Was najbardziej potrzebujemy, bo tam jest luka i ogromna potrzeba.

Pomoc lekarska jest potrzebna też kiedy ciąży towarzyszą powikłania, np. kiedy mamy do czynienia z ciążą pozamaciczą.

### Czemu kobiety wyjeżdząją za granicę? { id="dlaczego-wyjezdzamy" }

Istniejąca od 1993 roku ustawa i kolejne jej zaostrzenia doprowadziły do całkowitej prywatyzacji aborcji. Od wielu lat dostęp do aborcji w ręce kobiet oddają organizacje feministyczne i różne grupy nieformalne - jednak *popyt* na aborcję jest zbyt duży i wiele osób musi korzystać z komerycyjnych ofert.

W 2022 roku dzięki aborcyjnym sieciom wsparcia i funduszom ponad 1200 osób pojechało na aborcję w drugim trymestrze do holenderskich, angielskich, francuskich lub belgijskich klinik. 

Około 40% z tych ciąż miało stwierdzoną przesłankę embriopatologiczną. Chociaż nie była ona wymagana, by wykonać aborcję za graicą, to świadczy ona o tym, że **polscy lekarze zaniedbują bezpieczeństwo, zdrowie i życie kobiet.**

Jak mówią dyrektorki holenderskich klinik aborcyjnych:

> Z roku na rok przyjeżdżające do nas Polki znajdują się w coraz gorszym stanie, z nierokującymi ciążami, czasem w stanie zagrożenia zdrowia i życia nią spowodowanego. Wiele z nich wymaga natychmiastowej pomocy i skandalem jest, że nie uzyskują jej w polskim szpitalu.

Problem jest na tyle poważny i częsty, że rządy europejskich państw, w tym właśnie Holandii zdecydowały się wesprzeć finansowo Polki, współfinansując ich zabiegi.


### Jakie są konserwencje odmowy przerwania ciąży? { id="konsekwencje-odmowy-aborcji" }

Odmowa aborcji może mieć negatywne konsekwencje na całe życie, a osoby, którym odmówiono aborcji częściej doświadczają złego stanu zdrowia i pozostają w przemocowych związkach&nbsp;[^4]. Piszemy o tym szerzej w tekście o tym, [czym jest stygmatyzacja](../../../edu/stygmatyzacja.md), jednak w skrócie, osoby którym odmawia się aborcji:

-   częściej mają problemy zdrowotne, które mogą utrzymywać się przez lata,
-   mają czterokrotnie większe szanse na życie poniżej progu ubóstwa,
-   są trzykrotnie bardziej narażone na bezrobocie,
-   częściej pozostają w związkach z agresywnymi partnerami,
-   odczuwają niepokój,
-   mają obniżoną samoocenę, nie wierzą, że mogą zmienić coś w swoim życiu,
-   są narażone na ubóstwo cztery razy bardziej niż te, które mogły przerwać ciąże, a to z kolei może również prowadzić do pogorszenia się stanu zdrowia,
-   próbują przerwać ciąże na własną rękę, przez co często zmuszone są do podróżowania, proszenia o pomoc osób trzecich (nie zawsze im życzliwych), zapożyczają się, są ofiarami oszustów.

## Podsumowanie { id="podsumowanie" }

Wiele osób publicznych unika wypowiadania się o aborcji w 2. trymestrze, czy to z uwagi na stygmatyzację, czy z uwagi na populistyczne kalkulowanie politycznego poparcia. To prowadzi do wykluczania tego tematu z debat politycznych i medialnych i tym samym zwiększa negatywny wpływ na ich postrzeganie. A aborcja w II trymestrze jest.

I chociaż często jest spowodowana trudnymi okolicznościami, takimi jak odmowa wykonania zabiegu w szpitalu, wady embriopatologiczne lub przemoc w związku, to pamiętajmy, że osoby przerywające ciąże zasługują na wsparcie niezależnie od powodu.

Zdjęcia przedstawiające aborcje po drugim trymestrze mogą wydawać się dramatyczne, ale sama procedura jest bezpieczna i niemal zawsze jest pozytywnym i szczęśliwym rozwiązaniem&nbsp;[^5]&nbsp;[^6] dla osoby w niechcianej ciąży.

[^1]: Jednak nie zawsze trzeba. Aborcja farmakologiczna możliwa jest również po 12. tygodniu i robienie jej tą metodą także wtedy jest dobrym, światowym trendem.
[^2]: Metoda próżniowa jest dużo mniej inwazyjna i bezpieczniejsza niż tradycyjne (a wręcz archaiczne) łyżeczkowanie. Przy aborcji tą metodą, nieznacznie poszerza się kanał szyjki macicy, a następnie odsysa się zawartość macicy wraz z zarodkiem za pomocą jednorazowej kaniuli z tworzywa sztucznego. Zabieg poprzedzony jest badaniem USG i krótką rozmową z anestezjolożką na temat najlepszej metody znieczulenia. Można zdecydować się na znieczulenie miejscowe, bądź na całkowite.
[^3]: Czyli *rozszerzenie szyjki macicy i ekstrakcja* (eng.: dilation and extraction – D&X).
[^4]: Są to wnioski z 10-letniego badania naukowego Dr Diany Greene Foster z Uniwersytetu Kalifornijskiego. To przełomowe badanie obejmowało ponad tysiąc osób i 30 klinik aborcyjnych. Osoby, które wzięły udział w badaniu, próbowały przerwać ciążę, ale nie udało im się to z powodu utrudnionego dostępu do aborcji, braku pieniędzy na zabieg czy stygmatyzacji aborcji – na przykład rodzina wywierała presję, by kontynuować ciążę.
[^5]: "In crude data, approximately 95% of women completing each follow-up interview reported that having the abortion was the right decision for them" <small>- Rocca CH, Kimport K, Roberts SC, Gould H, Neuhaus J, Foster DG. [Decision Rightness and Emotional Responses to Abortion in the United States: A Longitudinal Study](https://journals.plos.org/plosone/article?id=10.1371/journal.pone.0128832). PLoS One. 2015;10(7):e0128832. Published 2015 Jul 8. doi:10.1371/journal.pone.0128832</small> 
[^6]: Rocca, Corinne & Gould, Heather & Kimport, Katrina & Roberts, Sarah & Foster, Diana. (2012). [Happiness, guilt, regret and relief: Women's emotional responses to unintended pregnancy, abortion, and being denied an abortion](https://www.researchgate.net/publication/266816785_Happiness_guilt_regret_and_relief_Women's_emotional_responses_to_unintended_pregnancy_abortion_and_being_denied_an_abortion).