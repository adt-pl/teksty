---
date: 2020-12-22
time: 16:02
tags:
  - Rozmowy

template: page.html
tmplOption: extra-head

h1: Rozmowa z bliskimi
h1Small: gadanie o aborcji z rodziną i przyjaciółmi
tldr: >-
    Temat aborcji nie musi powodować awantur i dyskusji politycznych. Oczywiście warto podjąć wśród bliskich rozmowę o aborcji, ale nie w każdej sytuacji rodzinnej jest to świetnym pomysłem. Nie musimy jednak dać się stłamsić antyaborcyjnej krucjacie prowadzonej przez teściów, kiedy temat już się pojawi. Istnieje kilka sposobów na przeprowadzenie rozmowy o aborcji, z której wszyscy uczestnicy mają szansę wyjść cali.
postImage: yes
postImagePath: /assets/images/2222.jpg
postImageAlt: fallback image
postImageSource: no
---

# Jak rozmawiać o aborcji z bliskimi? { id="jak-rozmawiac-o-aborcji-z-bliskimi" }

W skrócie:

-   Spróbujmy rozmawiać o **doświadczeniach aborcyjnych,** a nie o moralności czy polityce.
-   **„Początek życia” to też ślepa uliczka** – można w niej utknąć na zawsze, bo prawda jest taka, że to kwestia wartości - nie faktów.
-   Najlepiej być źródłem rzetelnej wiedzy (którą możesz zdobyć [na naszej stronie](../aborcja/faq.md)).
-   Nie przejmuj się, jeżeli nie uda ci się "wygrać" dyskusji. To nie zawody.

Nie chcemy, żebyście wpakowały (czy wpakowali) się w sytuację, w której godzinami będziecie się kłócić o to, czy zarodek to dziecko. Naszym zdaniem w kontekście aborcji są ważniejsze obszary do omówienia.

Najprostsza droga to opowiadanie o rzeczywistości aborcyjnej oraz o tym, że można w Polsce przerwać ciążę w sposób bezpieczny poprzez skorzystanie z pomocy Aborcji Bez Granic. Warto pamiętać, że **według badań CBOS z 2013 roku, 1 na 3 kobiety przynajmniej raz przerwała ciąże,** albo o tym, że **większość osób z doświadczeniem aborcji ma już dzieci.** Podawanie takich faktów może być bardzo pomocne w przełamywaniu dezinformacji na temat aborcji.

## 1. Znajdź wspólną płaszczyznę i mów o konkretach { id="konkrety-i-empatia" }

Z naszego doświadczenia oraz obserwacji debat w innych krajach (np. Irlandii Północnej, czy Nowej Zelandii) wynika, że **mówienie z empatią i zrozumieniem, w praktyczny sposób** o rzeczywistości, czyli: **doświadczeniach osób, barierach jakie napotykają, faktach oraz statystykach, a nie o abstrakcyjnej debacie prawnej lub moralnej,** przynosi najlepsze skutki. Prawdopodobieństwo wywołania ogromnej awantury rodzinnej będzie znacznie mniejsze, jeśli rozmowa o aborcji będzie **opierać się na prawdziwych przykładach z życia.**

Takim przykładem może być to, że wiele kobiet decydujących się na aborcję robi ją również dlatego, że chce zapewnić lepszą opiekę dzieciom, które już ma. **Brak możliwości przerwania niechcianej ciąży może mieć negatywne konsekwencje na całe życie.**
Liczne badania naukowe, (np. badanie _dr Diany Greene Foster_) potwierdzają, że **osoby, którym odmówiono aborcji częściej mają problemy zdrowotne, które mogą utrzymywać się przez lata, mają czterokrotnie większe szanse na życie poniżej progu ubóstwa, są trzykrotnie bardziej narażone na bezrobocie**. Częściej pozostają też z agresywnymi partnerami, odczuwają niepokój, a to z kolei wpływa na ich społeczne i zawodowe funkcjonowanie i przekłada się na ich bezpieczeństwo ekonomiczne. Nie poruszając już kwestii wychowywania niechcianego dziecka.

### Osobiste doświadczenia { id="osobiste-doswiadczenia" }

Zbudowanie porozumienia z babcią, dziadkiem czy konserwatywnym rodzicem będzie prostsze jeśli pokażemy, że w dostępie do bezpiecznej aborcji chodzi o prawdziwych ludzi i ich rodziny. Bardzo pomocne może być też **odwołanie się do osobistych doświadczeń** i pokazanie, że aborcja może dotyczyć nas samych – zgromadzonych wokół, dajmy na to, tego samego stołu - i **to my powinnyśmy mieć prawo podejmować decyzje dotyczące naszego życia, naszej rodziny.** To są w końcu dosyć intymne kwestie, a większość osób słysząc pytanie: _„Czy w przypadku zajścia w niechcianą ciążę chciałaby Pani móc zdecydować o jej kontynuacji?”_ odpowiada, że wolałyby, żeby to była ich decyzja.

Na naszej stronie możesz też zapoznać się z [aborcyjnymi historiami](../mialam-aborcje/index.md) – doświadczeniami kobiet, które miały aborcję i chciały o niej opowiedzieć.

### Kwestia wyboru { id="wybor" }

Nawet dość konserwatywna osoba, skonfrontowana z sytuacją, gdzie decyzje o jej ciąży i porodzie mają być narzucone odgórnie, może dostrzec jej okrutność. Większość kobiet nie chciałaby być zmuszana do porodu i macierzyństwa, a obecna ustawa antyaborcyjna właśnie to robi.
Aborcje robi się z różnych powodów, nie tylko tych, które opisane są w polskiej ustawie z 1993 roku. **Niezależnie od prawa antyaborcyjnego, każdego dnia kobiety w Polsce przerywają ciąże.** Warto to podkreślać i opowiadać o tej rzeczywistości. Można np. opowiedzieć, [ile osób dziennie brało tabletki do przerywania ciąży i wyjeżdżało za granicę z pomocą oddolnych grup aborcyjnych po wyroku Trybunału Konstytucyjnego](../news/posts/abg/aborcja-bez-granic-najnowsze-dane-z-2021-2022.md) oraz ile kosztuje aborcja w Polsce (farmakologiczna i ta wykonywana w prywatnych gabinetach).

Kolejną pomocną statystyką może być ta ogólnoświatowa: 25% ciąż na świecie kończy się aborcją. To jest przecież ogromna liczba. Potrzebujemy dostępu do aborcji, tak samo jak potrzebujemy opieki położniczej, antykoncepcji, badań prenatalnych i wielu innych świadczeń medycznych.

## 2. Bądź źródłem informacji, gdy osoby mają pytania { id="badz-zrodlem-informacji" }

Na naszej stronie, oprócz informacji o tym [jak przerwać ciążę,](../aborcja/index.md) znajdziecie też teksty o tym, [jak rozprawiać się ze stereotypami](../edu/stygmatyzacja.md) na temat aborcji i [jak ją normalizować](../edu/normalizowanie.md). Polecaj je innym. Nie frustruj się, jeśli nie czytają, ale proponuj transakcję – coś za coś: ja przeczytam to, co ty mi polecasz, a ty zapoznasz się czymś ode mnie. Potem możecie wymienić się przemyśleniami.

## 3. Zacznij mówić o aborcji i zobacz, co się stanie oraz pamiętaj, że osoby wokół też słuchają { id="badz-czyims-wsparciem" }

**Nawet, jeśli rozmowa nie pójdzie dobrze, zamienia się w konfrontację, to pamiętaj, że może być wokół was ktoś, kto po cichu otrzymuje od ciebie siłę.** Statystyki mówią, że każdy kocha osobę, która miała aborcję.

Kiedy mówisz głośno o tym, że ufasz osobom, które podejmują decyzje o aborcji, że je wspierasz, to **wysyłasz wyraźny sygnał solidarności i pokazujesz, że można na ciebie liczyć, a ty jesteś osobą, z którą można porozmawiać, nie narażając się na osąd.** Ostatecznie możesz nie wiedzieć, czy wśród twoich bliskich jest osoba, która tę aborcję miała. Być może akurat bardzo potrzebuje zobaczyć że nie jest sama.

## Przyjacielskie przypomnienie { id="friendly-reminder" }

Pamiętaj też, że nie masz *obowiązku* edukowania innych, (w szczególności) dorosłych osób w kwestii aborcji. Jeśli już wchodzisz w rolę edukatora, powinno wynikać to tylko i wyłącznie z twojej dobrej woli i otwartości na dyskusję.
Warto dbać więc o swój komfort i nie frustrować się nadmiernie tym, że jednym argumentem nie udało nam się zmienić czyichś poglądów. **To może być długotrwały proces i prawie zawsze będą to lata ciągłych rozmów.** Rzadko kiedy bywa, że ten jeden argument jest tym celnym strzałem i niczym czerwona błyskawica odmienia naszych antyaborcyjnych bliskich w działaczy i działaczki na rzecz dostępnej aborcji. 
